{
    "16001001": "वैशंपायन उवाच\n",
    "16001001a": "षट्त्रिंशे त्वथ संप्राप्ते वर्षे कौरवनन्दनः\n",
    "16001001c": "ददर्श विपरीतानि निमित्तानि युधिष्ठिरः\n",
    "16001002a": "ववुर्वाताः सनिर्घाता रूक्षाः शर्करवर्षिणः\n",
    "16001002c": "अपसव्यानि शकुना मण्डलानि प्रचक्रिरे\n",
    "16001003a": "प्रत्यगूहुर्महानद्यो दिशो नीहारसंवृताः\n",
    "16001003c": "उल्काश्चाङ्गारवर्षिण्यः प्रपेतुर्गगनाद्भुवि\n",
    "16001004a": "आदित्यो रजसा राजन्समवच्छन्नमण्डलः\n",
    "16001004c": "विरश्मिरुदये नित्यं कबन्धैः समदृश्यत\n",
    "16001005a": "परिवेषाश्च दृश्यन्ते दारुणाः चन्द्रसूर्ययोः\n",
    "16001005c": "त्रिवर्णाः श्यामरूक्षान्तास्तथा भस्मारुणप्रभाः\n",
    "16001006a": "एते चान्ये च बहव उत्पाता भयशंसिनः\n",
    "16001006c": "दृश्यन्तेऽहरहो राजन्हृदयोद्वेगकारकाः\n",
    "16001007a": "कस्यचित्त्वथ कालस्य कुरुराजो युधिष्ठिरः\n",
    "16001007c": "शुश्राव वृष्णिचक्रस्य मौसले कदनं कृतम्\n",
    "16001008a": "विमुक्तं वासुदेवं च श्रुत्वा रामं च पाण्डवः\n",
    "16001008c": "समानीयाब्रवीद्भ्रातॄन्किं करिष्याम इत्युत\n",
    "16001009a": "परस्परं समासाद्य ब्रह्मदण्डबलात्कृतान्\n",
    "16001009c": "वृष्णीन्विनष्टांस्ते श्रुत्वा व्यथिताः पाण्डवाभवन्\n",
    "16001010a": "निधनं वासुदेवस्य समुद्रस्येव शोषणम्\n",
    "16001010c": "वीरा न श्रद्दधुस्तस्य विनाशं शार्ङ्गधन्वनः\n",
    "16001011a": "मौसलं ते परिश्रुत्य दुःखशोकसमन्विताः\n",
    "16001011c": "विषण्णा हतसंकल्पाः पाण्डवाः समुपाविशन्\n",
    "16002001": "जनमेजय उवाच\n",
    "16002001a": "कथं विनष्टा भगवन्नन्धका वृष्णिभिः सह\n",
    "16002001c": "पश्यतो वासुदेवस्य भोजाश्चैव महारथाः\n",
    "16002002": "वैशंपायन उवाच\n",
    "16002002a": "षट्त्रिंशेऽथ ततो वर्षे वृष्णीनामनयो महान्\n",
    "16002002c": "अन्योन्यं मुसलैस्ते तु निजघ्नुः कालचोदिताः\n",
    "16002003": "जनमेजय उवाच\n",
    "16002003a": "केनानुशप्तास्ते वीराः क्षयं वृष्ण्यन्धका ययुः\n",
    "16002003c": "भोजाश्च द्विजवर्य त्वं विस्तरेण वदस्व मे\n",
    "16002004": "वैशंपायन उवाच\n",
    "16002004a": "विश्वामित्रं च कण्वं च नारदं च तपोधनम्\n",
    "16002004c": "सारणप्रमुखा वीरा ददृशुर्द्वारकागतान्\n",
    "16002005a": "ते वै साम्बं पुरस्कृत्य भूषयित्वा स्त्रियं यथा\n",
    "16002005c": "अब्रुवन्नुपसंगम्य दैवदण्डनिपीडिताः\n",
    "16002006a": "इयं स्त्री पुत्रकामस्य बभ्रोरमिततेजसः\n",
    "16002006c": "ऋषयः साधु जानीत किमियं जनयिष्यति\n",
    "16002007a": "इत्युक्तास्ते तदा राजन्विप्रलम्भप्रधर्षिताः\n",
    "16002007c": "प्रत्यब्रुवंस्तान्मुनयो यत्तच्छृणु नराधिप\n",
    "16002008a": "वृष्ण्यन्धकविनाशाय मुसलं घोरमायसम्\n",
    "16002008c": "वासुदेवस्य दायादः साम्बोऽयं जनयिष्यति\n",
    "16002009a": "येन यूयं सुदुर्वृत्ता नृशंसा जातमन्यवः\n",
    "16002009c": "उच्छेत्तारः कुलं कृत्स्नमृते रामजनार्दनौ\n",
    "16002010a": "समुद्रं यास्यति श्रीमांस्त्यक्त्वा देहं हलायुधः\n",
    "16002010c": "जरा कृष्णं महात्मानं शयानं भुवि भेत्स्यति\n",
    "16002011a": "इत्यब्रुवन्त ते राजन्प्रलब्धास्तैर्दुरात्मभिः\n",
    "16002011c": "मुनयः क्रोधरक्ताक्षाः समीक्ष्याथ परस्परम्\n",
    "16002012a": "तथोक्त्वा मुनयस्ते तु ततः केशवमभ्ययुः\n",
    "16002013a": "अथाब्रवीत्तदा वृष्णीञ्श्रुत्वैवं मधुसूदनः\n",
    "16002013c": "अन्तज्ञो मतिमांस्तस्य भवितव्यं तथेति तान्\n",
    "16002014a": "एवमुक्त्वा हृषीकेशः प्रविवेश पुनर्गृहान्\n",
    "16002014c": "कृतान्तमन्यथा नैच्छत्कर्तुं स जगतः प्रभुः\n",
    "16002015a": "श्वोभूतेऽथ ततः साम्बो मुसलं तदसूत वै\n",
    "16002015c": "वृष्ण्यन्धकविनाशाय किंकरप्रतिमं महत्\n",
    "16002016a": "प्रसूतं शापजं घोरं तच्च राज्ञे न्यवेदयन्\n",
    "16002016c": "विषण्णरूपस्तद्राजा सूक्ष्मं चूर्णमकारयत्\n",
    "16002017a": "प्राक्षिपन्सागरे तच्च पुरुषा राजशासनात्\n",
    "16002017c": "अघोषयंश्च नगरे वचनादाहुकस्य च\n",
    "16002018a": "अद्य प्रभृति सर्वेषु वृष्ण्यन्धकगृहेष्विह\n",
    "16002018c": "सुरासवो न कर्तव्यः सर्वैर्नगरवासिभिः\n",
    "16002019a": "यश्च नोऽविदितं कुर्यात्पेयं कश्चिन्नरः क्वचित्\n",
    "16002019c": "जीवन्स शूलमारोहेत्स्वयं कृत्वा सबान्धवः\n",
    "16002020a": "ततो राजभयात्सर्वे नियमं चक्रिरे तदा\n",
    "16002020c": "नराः शासनमाज्ञाय तस्य राज्ञो महात्मनः\n",
    "16003001": "वैशंपायन उवाच\n",
    "16003001a": "एवं प्रयतमानानां वृष्णीनामन्धकैः सह\n",
    "16003001c": "कालो गृहाणि सर्वेषां परिचक्राम नित्यशः\n",
    "16003002a": "करालो विकटो मुण्डः पुरुषः कृष्णपिङ्गलः\n",
    "16003002c": "गृहाण्यवेक्ष्य वृष्णीनां नादृश्यत पुनः क्वचित्\n",
    "16003003a": "उत्पेदिरे महावाता दारुणाश्चा दिने दिने\n",
    "16003003c": "वृष्ण्यन्धकविनाशाय बहवो रोमहर्षणाः\n",
    "16003004a": "विवृद्धमूषका रथ्या विभिन्नमणिकास्तथा\n",
    "16003004c": "चीचीकूचीति वाश्यन्त्यः सारिका वृष्णिवेश्मसु\n",
    "16003004e": "नोपशाम्यति शब्दश्च स दिवारात्रमेव हि\n",
    "16003005a": "अनुकुर्वन्नुलूकानां सारसा विरुतं तथा\n",
    "16003005c": "अजाः शिवानां च रुतमन्वकुर्वत भारत\n",
    "16003006a": "पाण्डुरा रक्तपादाश्च विहगाः कालचोदिताः\n",
    "16003006c": "वृष्ण्यन्धकानां गेहेषु कपोता व्यचरंस्तदा\n",
    "16003007a": "व्यजायन्त खरा गोषु करभाश्वतरीषु च\n",
    "16003007c": "शुनीष्वपि बिडालाश्च मूषका नकुलीषु च\n",
    "16003008a": "नापत्रपन्त पापानि कुर्वन्तो वृष्णयस्तदा\n",
    "16003008c": "प्राद्विषन्ब्राह्मणांश्चापि पितॄन्देवांस्तथैव च\n",
    "16003009a": "गुरूंश्चाप्यवमन्यन्त न तु रामजनार्दनौ\n",
    "16003009c": "पत्न्यः पतीन्व्युच्चरन्त पत्नीश्च पतयस्तथा\n",
    "16003010a": "विभावसुः प्रज्वलितो वामं विपरिवर्तते\n",
    "16003010c": "नीललोहितमाञ्जिष्ठा विसृजन्नर्चिषः पृथक्\n",
    "16003011a": "उदयास्तमने नित्यं पुर्यां तस्यां दिवाकरः\n",
    "16003011c": "व्यदृश्यतासकृत्पुंभिः कबन्धैः परिवारितः\n",
    "16003012a": "महानसेषु सिद्धेऽन्ने संस्कृतेऽतीव भारत\n",
    "16003012c": "आहार्यमाणे कृमयो व्यदृश्यन्त नराधिप\n",
    "16003013a": "पुण्याहे वाच्यमाने च जपत्सु च महात्मसु\n",
    "16003013c": "अभिधावन्तः श्रूयन्ते न चादृश्यत कश्चन\n",
    "16003014a": "परस्परं च नक्षत्रं हन्यमानं पुनः पुनः\n",
    "16003014c": "ग्रहैरपश्यन्सर्वे ते नात्मनस्तु कथंचन\n",
    "16003015a": "नदन्तं पाञ्चजन्यं च वृष्ण्यन्धकनिवेशने\n",
    "16003015c": "समन्तात्प्रत्यवाश्यन्त रासभा दारुणस्वराः\n",
    "16003016a": "एवं पश्यन्हृषीकेशः संप्राप्तं कालपर्ययम्\n",
    "16003016c": "त्रयोदश्याममावास्यां तां दृष्ट्वा प्राब्रवीदिदम्\n",
    "16003017a": "चतुर्दशी पञ्चदशी कृतेयं राहुणा पुनः\n",
    "16003017c": "तदा च भारते युद्धे प्राप्ता चाद्य क्षयाय नः\n",
    "16003018a": "विमृशन्नेव कालं तं परिचिन्त्य जनार्दनः\n",
    "16003018c": "मेने प्राप्तं स षट्त्रिंशं वर्षं वै केशिसूदनः\n",
    "16003019a": "पुत्रशोकाभिसंतप्ता गान्धारी हतबान्धवा\n",
    "16003019c": "यदनुव्याजहारार्ता तदिदं समुपागतम्\n",
    "16003020a": "इदं च तदनुप्राप्तमब्रवीद्यद्युधिष्ठिरः\n",
    "16003020c": "पुरा व्यूढेष्वनीकेषु दृष्ट्वोत्पातान्सुदारुणान्\n",
    "16003021a": "इत्युक्त्वा वासुदेवस्तु चिकीर्षन्सत्यमेव तत्\n",
    "16003021c": "आज्ञापयामास तदा तीर्थयात्रामरिंदम\n",
    "16003022a": "अघोषयन्त पुरुषास्तत्र केशवशासनात्\n",
    "16003022c": "तीर्थयात्रा समुद्रे वः कार्येति पुरुषर्षभाः\n",
    "16004001": "वैशंपायन उवाच\n",
    "16004001a": "काली स्त्री पाण्डुरैर्दन्तैः प्रविश्य हसती निशि\n",
    "16004001c": "स्त्रियः स्वप्नेषु मुष्णन्ती द्वारकां परिधावति\n",
    "16004002a": "अलंकाराश्च छत्रं च ध्वजाश्च कवचानि च\n",
    "16004002c": "ह्रियमाणान्यदृश्यन्त रक्षोभिः सुभयानकैः\n",
    "16004003a": "तच्चाग्निदत्तं कृष्णस्य वज्रनाभमयस्मयम्\n",
    "16004003c": "दिवमाचक्रमे चक्रं वृष्णीनां पश्यतां तदा\n",
    "16004004a": "युक्तं रथं दिव्यमादित्यवर्णं; हयाहरन्पश्यतो दारुकस्य\n",
    "16004004c": "ते सागरस्योपरिष्टादवर्त;न्मनोजवाश्चतुरो वाजिमुख्याः\n",
    "16004005a": "तालः सुपर्णश्च महाध्वजौ तौ; सुपूजितौ रामजनार्दनाभ्याम्\n",
    "16004005c": "उच्चैर्जह्रुरप्सरसो दिवानिशं; वाचश्चोचुर्गम्यतां तीर्थयात्रा\n",
    "16004006a": "ततो जिगमिषन्तस्ते वृष्ण्यन्धकमहारथाः\n",
    "16004006c": "सान्तःपुरास्तदा तीर्थयात्रामैच्छन्नरर्षभाः\n",
    "16004007a": "ततो भोज्यं च भक्ष्यं च पेयं चान्धकवृष्णयः\n",
    "16004007c": "बहु नानाविधं चक्रुर्मद्यं मांसमनेकशः\n",
    "16004008a": "ततः सीधुषु सक्ताश्च निर्ययुर्नगराद्बहिः\n",
    "16004008c": "यानैरश्वैर्गजैश्चैव श्रीमन्तस्तिग्मतेजसः\n",
    "16004009a": "ततः प्रभासे न्यवसन्यथोद्देशं यथागृहम्\n",
    "16004009c": "प्रभूतभक्ष्यपेयास्ते सदारा यादवास्तदा\n",
    "16004010a": "निविष्टांस्तान्निशम्याथ समुद्रान्ते स योगवित्\n",
    "16004010c": "जगामामन्त्र्य तान्वीरानुद्धवोऽर्थविशारदः\n",
    "16004011a": "तं प्रस्थितं महात्मानमभिवाद्य कृताञ्जलिम्\n",
    "16004011c": "जानन्विनाशं वृष्णीनां नैच्छद्वारयितुं हरिः\n",
    "16004012a": "ततः कालपरीतास्ते वृष्ण्यन्धकमहारथाः\n",
    "16004012c": "अपश्यन्नुद्धवं यान्तं तेजसावृत्य रोदसी\n",
    "16004013a": "ब्राह्मणार्थेषु यत्सिद्धमन्नं तेषां महात्मनाम्\n",
    "16004013c": "तद्वानरेभ्यः प्रददुः सुरागन्धसमन्वितम्\n",
    "16004014a": "ततस्तूर्यशताकीर्णं नटनर्तकसंकुलम्\n",
    "16004014c": "प्रावर्तत महापानं प्रभासे तिग्मतेजसाम्\n",
    "16004015a": "कृष्णस्य संनिधौ रामः सहितः कृतवर्मणा\n",
    "16004015c": "अपिबद्युयुधानश्च गदो बभ्रुस्तथैव च\n",
    "16004016a": "ततः परिषदो मध्ये युयुधानो मदोत्कटः\n",
    "16004016c": "अब्रवीत्कृतवर्माणमवहस्यावमन्य च\n",
    "16004017a": "कः क्षत्रियो मन्यमानः सुप्तान्हन्यान्मृतानिव\n",
    "16004017c": "न तन्मृष्यन्ति हार्दिक्य यादवा यत्त्वया कृतम्\n",
    "16004018a": "इत्युक्ते युयुधानेन पूजयामास तद्वचः\n",
    "16004018c": "प्रद्युम्नो रथिनां श्रेष्ठो हार्दिक्यमवमन्य च\n",
    "16004019a": "ततः परमसंक्रुद्धः कृतवर्मा तमब्रवीत्\n",
    "16004019c": "निर्दिशन्निव सावज्ञं तदा सव्येन पाणिना\n",
    "16004020a": "भूरिश्रवाश्छिन्नबाहुर्युद्धे प्रायगतस्त्वया\n",
    "16004020c": "वधेन सुनृशंसेन कथं वीरेण पातितः\n",
    "16004021a": "इति तस्य वचः श्रुत्वा केशवः परवीरहा\n",
    "16004021c": "तिर्यक्सरोषया दृष्ट्या वीक्षां चक्रे स मन्युमान्\n",
    "16004022a": "मणिः स्यमन्तकश्चैव यः स सत्राजितोऽभवत्\n",
    "16004022c": "तां कथां स्मारयामास सात्यकिर्मधुसूदनम्\n",
    "16004023a": "तच्छ्रुत्वा केशवस्याङ्कमगमद्रुदती तदा\n",
    "16004023c": "सत्यभामा प्रकुपिता कोपयन्ती जनार्दनम्\n",
    "16004024a": "तत उत्थाय सक्रोधः सात्यकिर्वाक्यमब्रवीत्\n",
    "16004024c": "पञ्चानां द्रौपदेयानां धृष्टद्युम्नशिखण्डिनोः\n",
    "16004025a": "एष गच्छामि पदवीं सत्येन च तथा शपे\n",
    "16004025c": "सौप्तिके ये च निहताः सुप्तानेन दुरात्मना\n",
    "16004026a": "द्रोणपुत्रसहायेन पापेन कृतवर्मणा\n",
    "16004026c": "समाप्तमायुरस्याद्य यशश्चापि सुमध्यमे\n",
    "16004027a": "इतीदमुक्त्वा खड्गेन केशवस्य समीपतः\n",
    "16004027c": "अभिद्रुत्य शिरः क्रुद्धश्चिच्छेद कृतवर्मणः\n",
    "16004028a": "तथान्यानपि निघ्नन्तं युयुधानं समन्ततः\n",
    "16004028c": "अभ्यधावद्धृषीकेशो विनिवारयिषुस्तदा\n",
    "16004029a": "एकीभूतास्ततः सर्वे कालपर्यायचोदिताः\n",
    "16004029c": "भोजान्धका महाराज शैनेयं पर्यवारयन्\n",
    "16004030a": "तान्दृष्ट्वा पततस्तूर्णमभिक्रुद्धाञ्जनार्दनः\n",
    "16004030c": "न चुक्रोध महातेजा जानन्कालस्य पर्ययम्\n",
    "16004031a": "ते तु पानमदाविष्टाश्चोदिताश्चैव मन्युना\n",
    "16004031c": "युयुधानमथाभ्यघ्नन्नुच्छिष्टैर्भाजनैस्तदा\n",
    "16004032a": "हन्यमाने तु शैनेये क्रुद्धो रुक्मिणिनन्दनः\n",
    "16004032c": "तदन्तरमुपाधावन्मोक्षयिष्यञ्शिनेः सुतम्\n",
    "16004033a": "स भोजैः सह संयुक्तः सात्यकिश्चान्धकैः सह\n",
    "16004033c": "बहुत्वान्निहतौ तत्र उभौ कृष्णस्य पश्यतः\n",
    "16004034a": "हतं दृष्ट्वा तु शैनेयं पुत्रं च यदुनन्दनः\n",
    "16004034c": "एरकाणां तदा मुष्टिं कोपाज्जग्राह केशवः\n",
    "16004035a": "तदभून्मुसलं घोरं वज्रकल्पमयोमयम्\n",
    "16004035c": "जघान तेन कृष्णस्तान्येऽस्य प्रमुखतोऽभवन्\n",
    "16004036a": "ततोऽन्धकाश्च भोजाश्च शैनेया वृष्णयस्तथा\n",
    "16004036c": "जघ्नुरन्योन्यमाक्रन्दे मुसलैः कालचोदिताः\n",
    "16004037a": "यस्तेषामेरकां कश्चिज्जग्राह रुषितो नृप\n",
    "16004037c": "वज्रभूतेव सा राजन्नदृश्यत तदा विभो\n",
    "16004038a": "तृणं च मुसलीभूतमपि तत्र व्यदृश्यत\n",
    "16004038c": "ब्रह्मदण्डकृतं सर्वमिति तद्विद्धि पार्थिव\n",
    "16004039a": "आविध्याविध्य ते राजन्प्रक्षिपन्ति स्म यत्तृणम्\n",
    "16004039c": "तद्वज्रभूतं मुसलं व्यदृश्यत तदा दृढम्\n",
    "16004040a": "अवधीत्पितरं पुत्रः पिता पुत्रं च भारत\n",
    "16004040c": "मत्ताः परिपतन्ति स्म पोथयन्तः परस्परम्\n",
    "16004041a": "पतंगा इव चाग्नौ ते न्यपतन्कुकुरान्धकाः\n",
    "16004041c": "नासीत्पलायने बुद्धिर्वध्यमानस्य कस्यचित्\n",
    "16004042a": "तं तु पश्यन्महाबाहुर्जानन्कालस्य पर्ययम्\n",
    "16004042c": "मुसलं समवष्टभ्य तस्थौ स मधुसूदनः\n",
    "16004043a": "साम्बं च निहतं दृष्ट्वा चारुदेष्णं च माधवः\n",
    "16004043c": "प्रद्युम्नं चानिरुद्धं च ततश्चुक्रोध भारत\n",
    "16004044a": "गदं वीक्ष्य शयानं च भृशं कोपसमन्वितः\n",
    "16004044c": "स निःशेषं तदा चक्रे शार्ङ्गचक्रगदाधरः\n",
    "16004045a": "तं निघ्नन्तं महातेजा बभ्रुः परपुरंजयः\n",
    "16004045c": "दारुकश्चैव दाशार्हमूचतुर्यन्निबोध तत्\n",
    "16004046a": "भगवन्संहृतं सर्वं त्वया भूयिष्ठमच्युत\n",
    "16004046c": "रामस्य पदमन्विच्छ तत्र गच्छाम यत्र सः\n",
    "16005001": "वैशंपायन उवाच\n",
    "16005001a": "ततो ययुर्दारुकः केशवश्च; बभ्रुश्च रामस्य पदं पतन्तः\n",
    "16005001c": "अथापश्यन्राममनन्तवीर्यं; वृक्षे स्थितं चिन्तयानं विविक्ते\n",
    "16005002a": "ततः समासाद्य महानुभावः; कृष्णस्तदा दारुकमन्वशासत्\n",
    "16005002c": "गत्वा कुरूञ्शीघ्रमिमं महान्तं; पार्थाय शंसस्व वधं यदूनाम्\n",
    "16005003a": "ततोऽर्जुनः क्षिप्रमिहोपयातु; श्रुत्वा मृतान्यादवान्ब्रह्मशापात्\n",
    "16005003c": "इत्येवमुक्तः स ययौ रथेन; कुरूंस्तदा दारुको नष्टचेताः\n",
    "16005004a": "ततो गते दारुके केशवोऽथ; दृष्ट्वान्तिके बभ्रुमुवाच वाक्यम्\n",
    "16005004c": "स्त्रियो भवान्रक्षतु यातु शीघ्रं; नैता हिंस्युर्दस्यवो वित्तलोभात्\n",
    "16005005a": "स प्रस्थितः केशवेनानुशिष्टो; मदातुरो ज्ञातिवधार्दितश्च\n",
    "16005005c": "तं वै यान्तं संनिधौ केशवस्य; त्वरन्तमेकं सहसैव बभ्रुम्\n",
    "16005005e": "ब्रह्मानुशप्तमवधीन्महद्वै; कूटोन्मुक्तं मुसलं लुब्धकस्य\n",
    "16005006a": "ततो दृष्ट्वा निहतं बभ्रुमाह; कृष्णो वाक्यं भ्रातरमग्रजं तु\n",
    "16005006c": "इहैव त्वं मां प्रतीक्षस्व राम; यावत्स्त्रियो ज्ञातिवशाः करोमि\n",
    "16005007a": "ततः पुरीं द्वारवतीं प्रविश्य; जनार्दनः पितरं प्राह वाक्यम्\n",
    "16005007c": "स्त्रियो भवान्रक्षतु नः समग्रा; धनंजयस्यागमनं प्रतीक्षन्\n",
    "16005007e": "रामो वनान्ते प्रतिपालयन्मा;मास्तेऽद्याहं तेन समागमिष्ये\n",
    "16005008a": "दृष्टं मयेदं निधनं यदूनां; राज्ञां च पूर्वं कुरुपुंगवानाम्\n",
    "16005008c": "नाहं विना यदुभिर्यादवानां; पुरीमिमां द्रष्टुमिहाद्य शक्तः\n",
    "16005009a": "तपश्चरिष्यामि निबोध तन्मे; रामेण सार्धं वनमभ्युपेत्य\n",
    "16005009c": "इतीदमुक्त्वा शिरसास्य पादौ; संस्पृश्य कृष्णस्त्वरितो जगाम\n",
    "16005010a": "ततो महान्निनदः प्रादुरासी;त्सस्त्रीकुमारस्य पुरस्य तस्य\n",
    "16005010c": "अथाब्रवीत्केशवः संनिवर्त्य; शब्दं श्रुत्वा योषितां क्रोशतीनाम्\n",
    "16005011a": "पुरीमिमामेष्यति सव्यसाची; स वो दुःखान्मोचयिता नराग्र्यः\n",
    "16005011c": "ततो गत्वा केशवस्तं ददर्श; रामं वने स्थितमेकं विविक्ते\n",
    "16005012a": "अथापश्यद्योगयुक्तस्य तस्य; नागं मुखान्निःसरन्तं महान्तम्\n",
    "16005012c": "श्वेतं ययौ स ततः प्रेक्ष्यमाणो; महार्णवो येन महानुभावः\n",
    "16005013a": "सहस्रशीर्षः पर्वताभोगवर्ष्मा; रक्ताननः स्वां तनुं तां विमुच्य\n",
    "16005013c": "सम्यक्च तं सागरः प्रत्यगृह्णा;न्नागा दिव्याः सरितश्चैव पुण्याः\n",
    "16005014a": "कर्कोटको वासुकिस्तक्षकश्च; पृथुश्रवा वरुणः कुञ्जरश्च\n",
    "16005014c": "मिश्री शङ्खः कुमुदः पुण्डरीक;स्तथा नागो धृतराष्ट्रो महात्मा\n",
    "16005015a": "ह्रादः क्राथः शितिकण्ठोऽग्रतेजा;स्तथा नागौ चक्रमन्दातिषण्डौ\n",
    "16005015c": "नागश्रेष्ठो दुर्मुखश्चाम्बरीषः; स्वयं राजा वरुणश्चापि राजन्\n",
    "16005015e": "प्रत्युद्गम्य स्वागतेनाभ्यनन्दं;स्तेऽपूजयंश्चार्घ्यपाद्यक्रियाभिः\n",
    "16005016a": "ततो गते भ्रातरि वासुदेवो; जानन्सर्वा गतयो दिव्यदृष्टिः\n",
    "16005016c": "वने शून्ये विचरंश्चिन्तयानो; भूमौ ततः संविवेशाग्र्यतेजाः\n",
    "16005017a": "सर्वं हि तेन प्राक्तदा वित्तमासी;द्गान्धार्या यद्वाक्यमुक्तः स पूर्वम्\n",
    "16005017c": "दुर्वाससा पायसोच्छिष्टलिप्ते; यच्चाप्युक्तं तच्च सस्मार कृष्णः\n",
    "16005018a": "स चिन्तयानोऽन्धकवृष्णिनाशं; कुरुक्षयं चैव महानुभावः\n",
    "16005018c": "मेने ततः संक्रमणस्य कालं; ततश्चकारेन्द्रियसंनिरोधम्\n",
    "16005019a": "स संनिरुद्धेन्द्रियवाङ्मनास्तु; शिश्ये महायोगमुपेत्य कृष्णः\n",
    "16005019c": "जराथ तं देशमुपाजगाम; लुब्धस्तदानीं मृगलिप्सुरुग्रः\n",
    "16005020a": "स केशवं योगयुक्तं शयानं; मृगाशङ्की लुब्धकः सायकेन\n",
    "16005020c": "जराविध्यत्पादतले त्वरावां;स्तं चाभितस्तज्जिघृक्षुर्जगाम\n",
    "16005020e": "अथापश्यत्पुरुषं योगयुक्तं; पीताम्बरं लुब्धकोऽनेकबाहुम्\n",
    "16005021a": "मत्वात्मानमपराद्धं स तस्य; जग्राह पादौ शिरसा चार्तरूपः\n",
    "16005021c": "आश्वासयत्तं महात्मा तदानीं; गच्छन्नूर्ध्वं रोदसी व्याप्य लक्ष्म्या\n",
    "16005022a": "दिवं प्राप्तं वासवोऽथाश्विनौ च; रुद्रादित्या वसवश्चाथ विश्वे\n",
    "16005022c": "प्रत्युद्ययुर्मुनयश्चापि सिद्धा; गन्धर्वमुख्याश्च सहाप्सरोभिः\n",
    "16005023a": "ततो राजन्भगवानुग्रतेजा; नारायणः प्रभवश्चाव्ययश्च\n",
    "16005023c": "योगाचार्यो रोदसी व्याप्य लक्ष्म्या; स्थानं प्राप स्वं महात्माप्रमेयम्\n",
    "16005024a": "ततो देवैरृषिभिश्चापि कृष्णः; समागतश्चारणैश्चैव राजन्\n",
    "16005024c": "गन्धर्वाग्र्यैरप्सरोभिर्वराभिः; सिद्धैः साध्यैश्चानतैः पूज्यमानः\n",
    "16005025a": "ते वै देवाः प्रत्यनन्दन्त राज;न्मुनिश्रेष्ठा वाग्भिरानर्चुरीशम्\n",
    "16005025c": "गन्धर्वाश्चाप्युपतस्थुः स्तुवन्तः; प्रीत्या चैनं पुरुहूतोऽभ्यनन्दत्\n",
    "16006001": "वैशंपायन उवाच\n",
    "16006001a": "दारुकोऽपि कुरून्गत्वा दृष्ट्वा पार्थान्महारथान्\n",
    "16006001c": "आचष्ट मौसले वृष्णीनन्योन्येनोपसंहृतान्\n",
    "16006002a": "श्रुत्वा विनष्टान्वार्ष्णेयान्सभोजकुकुरान्धकान्\n",
    "16006002c": "पाण्डवाः शोकसंतप्ता वित्रस्तमनसोऽभवन्\n",
    "16006003a": "ततोऽर्जुनस्तानामन्त्र्य केशवस्य प्रियः सखा\n",
    "16006003c": "प्रययौ मातुलं द्रष्टुं नेदमस्तीति चाब्रवीत्\n",
    "16006004a": "स वृष्णिनिलयं गत्वा दारुकेण सह प्रभो\n",
    "16006004c": "ददर्श द्वारकां वीरो मृतनाथामिव स्त्रियम्\n",
    "16006005a": "याः स्म ता लोकनाथेन नाथवत्यः पुराभवन्\n",
    "16006005c": "तास्त्वनाथास्तदा नाथं पार्थं दृष्ट्वा विचुक्रुशुः\n",
    "16006006a": "षोडशस्त्रीसहस्राणि वासुदेवपरिग्रहः\n",
    "16006006c": "तासामासीन्महान्नादो दृष्ट्वैवार्जुनमागतम्\n",
    "16006007a": "तास्तु दृष्ट्वैव कौरव्यो बाष्पेण पिहितोऽर्जुनः\n",
    "16006007c": "हीनाः कृष्णेन पुत्रैश्च नाशकत्सोऽभिवीक्षितुम्\n",
    "16006008a": "तां स वृष्ण्यन्धकजलां हयमीनां रथोडुपाम्\n",
    "16006008c": "वादित्ररथघोषौघां वेश्मतीर्थमहाग्रहाम्\n",
    "16006009a": "रत्नशैवलसंघाटां वज्रप्राकारमालिनीम्\n",
    "16006009c": "रथ्यास्रोतोजलावर्तां चत्वरस्तिमितह्रदाम्\n",
    "16006010a": "रामकृष्णमहाग्राहां द्वारकासरितं तदा\n",
    "16006010c": "कालपाशग्रहां घोरां नदीं वैतरणीमिव\n",
    "16006011a": "तां ददर्शार्जुनो धीमान्विहीनां वृष्णिपुंगवैः\n",
    "16006011c": "गतश्रियं निरानन्दां पद्मिनीं शिशिरे यथा\n",
    "16006012a": "तां दृष्ट्वा द्वारकां पार्थस्ताश्च कृष्णस्य योषितः\n",
    "16006012c": "सस्वनं बाष्पमुत्सृज्य निपपात महीतले\n",
    "16006013a": "सात्राजिती ततः सत्या रुक्मिणी च विशां पते\n",
    "16006013c": "अभिपत्य प्ररुरुदुः परिवार्य धनंजयम्\n",
    "16006014a": "ततस्ताः काञ्चने पीठे समुत्थायोपवेश्य च\n",
    "16006014c": "अब्रुवन्त्यो महात्मानं परिवार्योपतस्थिरे\n",
    "16006015a": "ततः संस्तूय गोविन्दं कथयित्वा च पाण्डवः\n",
    "16006015c": "आश्वास्य ताः स्त्रियश्चापि मातुलं द्रष्टुमभ्यगात्\n",
    "16007001": "वैशंपायन उवाच\n",
    "16007001a": "तं शयानं महात्मानं वीरमानकदुन्दुभिम्\n",
    "16007001c": "पुत्रशोकाभिसंतप्तं ददर्श कुरुपुंगवः\n",
    "16007002a": "तस्याश्रुपरिपूर्णाक्षो व्यूढोरस्को महाभुजः\n",
    "16007002c": "आर्तस्यार्ततरः पार्थः पादौ जग्राह भारत\n",
    "16007003a": "समालिङ्ग्यार्जुनं वृद्धः स भुजाभ्यां महाभुजः\n",
    "16007003c": "रुदन्पुत्रान्स्मरन्सर्वान्विललाप सुविह्वलः\n",
    "16007003e": "भ्रातॄन्पुत्रांश्च पौत्रांश्च दौहित्रांश्च सखीनपि\n",
    "16007004": "वसुदेव उवाच\n",
    "16007004a": "यैर्जिता भूमिपालाश्च दैत्याश्च शतशोऽर्जुन\n",
    "16007004c": "तान्दृष्ट्वा नेह पश्यामि जीवाम्यर्जुन दुर्मरः\n",
    "16007005a": "यौ तावर्जुन शिष्यौ ते प्रियौ बहुमतौ सदा\n",
    "16007005c": "तयोरपनयात्पार्थ वृष्णयो निधनं गताः\n",
    "16007006a": "यौ तौ वृष्णिप्रवीराणां द्वावेवातिरथौ मतौ\n",
    "16007006c": "प्रद्युम्नो युयुधानश्च कथयन्कत्थसे च यौ\n",
    "16007007a": "नित्यं त्वं कुरुशार्दूल कृष्णश्च मम पुत्रकः\n",
    "16007007c": "तावुभौ वृष्णिनाशस्य मुखमास्तां धनंजय\n",
    "16007008a": "न तु गर्हामि शैनेयं हार्दिक्यं चाहमर्जुन\n",
    "16007008c": "अक्रूरं रौक्मिणेयं च शापो ह्येवात्र कारणम्\n",
    "16007009a": "केशिनं यस्तु कंसं च विक्रम्य जगतः प्रभुः\n",
    "16007009c": "विदेहावकरोत्पार्थ चैद्यं च बलगर्वितम्\n",
    "16007010a": "नैषादिमेकलव्यं च चक्रे कालिङ्गमागधान्\n",
    "16007010c": "गान्धारान्काशिराजं च मरुभूमौ च पार्थिवान्\n",
    "16007011a": "प्राच्यांश्च दाक्षिणात्यांश्च पार्वतीयांस्तथा नृपान्\n",
    "16007011c": "सोऽभ्युपेक्षितवानेतमनयं मधुसूदनः\n",
    "16007012a": "ततः पुत्रांश्च पौत्रांश्च भ्रातॄनथ सखीनपि\n",
    "16007012c": "शयानान्निहतान्दृष्ट्वा ततो मामब्रवीदिदम्\n",
    "16007013a": "संप्राप्तोऽद्यायमस्यान्तः कुलस्य पुरुषर्षभ\n",
    "16007013c": "आगमिष्यति बीभत्सुरिमां द्वारवतीं पुरीम्\n",
    "16007014a": "आख्येयं तस्य यद्वृत्तं वृष्णीनां वैशसं महत्\n",
    "16007014c": "स तु श्रुत्वा महातेजा यदूनामनयं प्रभो\n",
    "16007014e": "आगन्ता क्षिप्रमेवेह न मेऽत्रास्ति विचारणा\n",
    "16007015a": "योऽहं तमर्जुनं विद्धि योऽर्जुनः सोऽहमेव तु\n",
    "16007015c": "यद्ब्रूयात्तत्तथा कार्यमिति बुध्यस्व माधव\n",
    "16007016a": "स स्त्रीषु प्राप्तकालं वः पाण्डवो बालकेषु च\n",
    "16007016c": "प्रतिपत्स्यति बीभत्सुर्भवतश्चौर्ध्वदेहिकम्\n",
    "16007017a": "इमां च नगरीं सद्यः प्रतियाते धनंजये\n",
    "16007017c": "प्राकाराट्टालकोपेतां समुद्रः प्लावयिष्यति\n",
    "16007018a": "अहं हि देशे कस्मिंश्चित्पुण्ये नियममास्थितः\n",
    "16007018c": "कालं कर्ता सद्य एव रामेण सह धीमता\n",
    "16007019a": "एवमुक्त्वा हृषीकेशो मामचिन्त्यपराक्रमः\n",
    "16007019c": "हित्वा मां बालकैः सार्धं दिशं कामप्यगात्प्रभुः\n",
    "16007020a": "सोऽहं तौ च महात्मानौ चिन्तयन्भ्रातरौ तव\n",
    "16007020c": "घोरं ज्ञातिवधं चैव न भुञ्जे शोककर्शितः\n",
    "16007021a": "न च भोक्ष्ये न जीविष्ये दिष्ट्या प्राप्तोऽसि पाण्डव\n",
    "16007021c": "यदुक्तं पार्थ कृष्णेन तत्सर्वमखिलं कुरु\n",
    "16007022a": "एतत्ते पार्थ राज्यं च स्त्रियो रत्नानि चैव ह\n",
    "16007022c": "इष्टान्प्राणानहं हीमांस्त्यक्ष्यामि रिपुसूदन\n",
    "16008001": "वैशंपायन उवाच\n",
    "16008001a": "एवमुक्तः स बीभत्सुर्मातुलेन परंतपः\n",
    "16008001c": "दुर्मना दीनमनसं वसुदेवमुवाच ह\n",
    "16008002a": "नाहं वृष्णिप्रवीरेण मधुभिश्चैव मातुल\n",
    "16008002c": "विहीनां पृथिवीं द्रष्टुं शक्तश्चिरमिह प्रभो\n",
    "16008003a": "राजा च भीमसेनश्च सहदेवश्च पाण्डवः\n",
    "16008003c": "नकुलो याज्ञसेनी च षडेकमनसो वयम्\n",
    "16008004a": "राज्ञः संक्रमणे चापि कालोऽयं वर्तते ध्रुवम्\n",
    "16008004c": "तमिमं विद्धि संप्राप्तं कालं कालविदां वर\n",
    "16008005a": "सर्वथा वृष्णिदारांस्तु बालवृद्धांस्तथैव च\n",
    "16008005c": "नयिष्ये परिगृह्याहमिन्द्रप्रस्थमरिंदम\n",
    "16008006a": "इत्युक्त्वा दारुकमिदं वाक्यमाह धनंजयः\n",
    "16008006c": "अमात्यान्वृष्णिवीराणां द्रष्टुमिच्छामि माचिरम्\n",
    "16008007a": "इत्येवमुक्त्वा वचनं सुधर्मां यादवीं सभाम्\n",
    "16008007c": "प्रविवेशार्जुनः शूरः शोचमानो महारथान्\n",
    "16008008a": "तमासनगतं तत्र सर्वाः प्रकृतयस्तथा\n",
    "16008008c": "ब्राह्मणा नैगमाश्चैव परिवार्योपतस्थिरे\n",
    "16008009a": "तान्दीनमनसः सर्वान्निभृतान्गतचेतसः\n",
    "16008009c": "उवाचेदं वचः पार्थः स्वयं दीनतरस्तदा\n",
    "16008010a": "शक्रप्रस्थमहं नेष्ये वृष्ण्यन्धकजनं स्वयम्\n",
    "16008010c": "इदं तु नगरं सर्वं समुद्रः प्लावयिष्यति\n",
    "16008011a": "सज्जीकुरुत यानानि रत्नानि विविधानि च\n",
    "16008011c": "वज्रोऽयं भवतां राजा शक्रप्रस्थे भविष्यति\n",
    "16008012a": "सप्तमे दिवसे चैव रवौ विमल उद्गते\n",
    "16008012c": "बहिर्वत्स्यामहे सर्वे सज्जीभवत माचिरम्\n",
    "16008013a": "इत्युक्तास्तेन ते पौराः पार्थेनाक्लिष्टकर्मणा\n",
    "16008013c": "सज्जमाशु ततश्चक्रुः स्वसिद्ध्यर्थं समुत्सुकाः\n",
    "16008014a": "तां रात्रिमवसत्पार्थः केशवस्य निवेशने\n",
    "16008014c": "महता शोकमोहेन सहसाभिपरिप्लुतः\n",
    "16008015a": "श्वोभूतेऽथ ततः शौरिर्वसुदेवः प्रतापवान्\n",
    "16008015c": "युक्त्वात्मानं महातेजा जगाम गतिमुत्तमाम्\n",
    "16008016a": "ततः शब्दो महानासीद्वसुदेवस्य वेश्मनि\n",
    "16008016c": "दारुणः क्रोशतीनां च रुदतीनां च योषिताम्\n",
    "16008017a": "प्रकीर्णमूर्धजाः सर्वा विमुक्ताभरणस्रजः\n",
    "16008017c": "उरांसि पाणिभिर्घ्नन्त्यो व्यलपन्करुणं स्त्रियः\n",
    "16008018a": "तं देवकी च भद्रा च रोहिणी मदिरा तथा\n",
    "16008018c": "अन्वारोढुं व्यवसिता भर्तारं योषितां वराः\n",
    "16008019a": "ततः शौरिं नृयुक्तेन बहुमाल्येन भारत\n",
    "16008019c": "यानेन महता पार्थो बहिर्निष्क्रामयत्तदा\n",
    "16008020a": "तमन्वयुस्तत्र तत्र दुःखशोकसमाहताः\n",
    "16008020c": "द्वारकावासिनः पौराः सर्व एव नरर्षभ\n",
    "16008021a": "तस्याश्वमेधिकं छत्रं दीप्यमानाश्च पावकाः\n",
    "16008021c": "पुरस्तात्तस्य यानस्य याजकाश्च ततो ययुः\n",
    "16008022a": "अनुजग्मुश्च तं वीरं देव्यस्ता वै स्वलंकृताः\n",
    "16008022c": "स्त्रीसहस्रैः परिवृता वधूभिश्च सहस्रशः\n",
    "16008023a": "यस्तु देशः प्रियस्तस्य जीवतोऽभून्महात्मनः\n",
    "16008023c": "तत्रैनमुपसंकल्प्य पितृमेधं प्रचक्रिरे\n",
    "16008024a": "तं चिताग्निगतं वीरं शूरपुत्रं वराङ्गनाः\n",
    "16008024c": "ततोऽन्वारुरुहुः पत्न्यश्चतस्रः पतिलोकगाः\n",
    "16008025a": "तं वै चतसृभिः स्त्रीभिरन्वितं पाण्डुनन्दनः\n",
    "16008025c": "अदाहयच्चन्दनैश्च गन्धैरुच्चावचैरपि\n",
    "16008026a": "ततः प्रादुरभूच्छब्दः समिद्धस्य विभावसोः\n",
    "16008026c": "सामगानां च निर्घोषो नराणां रुदतामपि\n",
    "16008027a": "ततो वज्रप्रधानास्ते वृष्णिवीरकुमारकाः\n",
    "16008027c": "सर्व एवोदकं चक्रुः स्त्रियश्चैव महात्मनः\n",
    "16008028a": "अलुप्तधर्मस्तं धर्मं कारयित्वा स फल्गुनः\n",
    "16008028c": "जगाम वृष्णयो यत्र विनष्टा भरतर्षभ\n",
    "16008029a": "स तान्दृष्ट्वा निपतितान्कदने भृशदुःखितः\n",
    "16008029c": "बभूवातीव कौरव्यः प्राप्तकालं चकार च\n",
    "16008030a": "यथाप्रधानतश्चैव चक्रे सर्वाः क्रियास्तदा\n",
    "16008030c": "ये हता ब्रह्मशापेन मुसलैरेरकोद्भवैः\n",
    "16008031a": "ततः शरीरे रामस्य वासुदेवस्य चोभयोः\n",
    "16008031c": "अन्विष्य दाहयामास पुरुषैराप्तकारिभिः\n",
    "16008032a": "स तेषां विधिवत्कृत्वा प्रेतकार्याणि पाण्डवः\n",
    "16008032c": "सप्तमे दिवसे प्रायाद्रथमारुह्य सत्वरः\n",
    "16008032e": "अश्वयुक्तै रथैश्चापि गोखरोष्ट्रयुतैरपि\n",
    "16008033a": "स्त्रियस्ता वृष्णिवीराणां रुदत्यः शोककर्शिताः\n",
    "16008033c": "अनुजग्मुर्महात्मानं पाण्डुपुत्रं धनंजयम्\n",
    "16008034a": "भृत्यास्त्वन्धकवृष्णीनां सादिनो रथिनश्च ये\n",
    "16008034c": "वीरहीनं वृद्धबालं पौरजानपदास्तथा\n",
    "16008034e": "ययुस्ते परिवार्याथ कलत्रं पार्थशासनात्\n",
    "16008035a": "कुञ्जरैश्च गजारोहा ययुः शैलनिभैस्तथा\n",
    "16008035c": "सपादरक्षैः संयुक्ताः सोत्तरायुधिका ययुः\n",
    "16008036a": "पुत्राश्चान्धकवृष्णीनां सर्वे पार्थमनुव्रताः\n",
    "16008036c": "ब्राह्मणाः क्षत्रिया वैश्याः शूद्राश्चैव महाधनाः\n",
    "16008037a": "दश षट्च सहस्राणि वासुदेवावरोधनम्\n",
    "16008037c": "पुरस्कृत्य ययुर्वज्रं पौत्रं कृष्णस्य धीमतः\n",
    "16008038a": "बहूनि च सहस्राणि प्रयुतान्यर्बुदानि च\n",
    "16008038c": "भोजवृष्ण्यन्धकस्त्रीणां हतनाथानि निर्ययुः\n",
    "16008039a": "तत्सागरसमप्रख्यं वृष्णिचक्रं महर्द्धिमत्\n",
    "16008039c": "उवाह रथिनां श्रेष्ठः पार्थः परपुरंजयः\n",
    "16008040a": "निर्याते तु जने तस्मिन्सागरो मकरालयः\n",
    "16008040c": "द्वारकां रत्नसंपूर्णां जलेनाप्लावयत्तदा\n",
    "16008041a": "तदद्भुतमभिप्रेक्ष्य द्वारकावासिनो जनाः\n",
    "16008041c": "तूर्णात्तूर्णतरं जग्मुरहो दैवमिति ब्रुवन्\n",
    "16008042a": "काननेषु च रम्येषु पर्वतेषु नदीषु च\n",
    "16008042c": "निवसन्नानयामास वृष्णिदारान्धनंजयः\n",
    "16008043a": "स पञ्चनदमासाद्य धीमानतिसमृद्धिमत्\n",
    "16008043c": "देशे गोपशुधान्याढ्ये निवासमकरोत्प्रभुः\n",
    "16008044a": "ततो लोभः समभवद्दस्यूनां निहतेश्वराः\n",
    "16008044c": "दृष्ट्वा स्त्रियो नीयमानाः पार्थेनैकेन भारत\n",
    "16008045a": "ततस्ते पापकर्माणो लोभोपहतचेतसः\n",
    "16008045c": "आभीरा मन्त्रयामासुः समेत्याशुभदर्शनाः\n",
    "16008046a": "अयमेकोऽर्जुनो योद्धा वृद्धबालं हतेश्वरम्\n",
    "16008046c": "नयत्यस्मानतिक्रम्य योधाश्चेमे हतौजसः\n",
    "16008047a": "ततो यष्टिप्रहरणा दस्यवस्ते सहस्रशः\n",
    "16008047c": "अभ्यधावन्त वृष्णीनां तं जनं लोप्त्रहारिणः\n",
    "16008048a": "महता सिंहनादेन द्रावयन्तः पृथग्जनम्\n",
    "16008048c": "अभिपेतुर्धनार्थं ते कालपर्यायचोदिताः\n",
    "16008049a": "ततो निवृत्तः कौन्तेयः सहसा सपदानुगः\n",
    "16008049c": "उवाच तान्महाबाहुरर्जुनः प्रहसन्निव\n",
    "16008050a": "निवर्तध्वमधर्मज्ञा यदि स्थ न मुमूर्षवः\n",
    "16008050c": "नेदानीं शरनिर्भिन्नाः शोचध्वं निहता मया\n",
    "16008051a": "तथोक्तास्तेन वीरेण कदर्थीकृत्य तद्वचः\n",
    "16008051c": "अभिपेतुर्जनं मूढा वार्यमाणाः पुनः पुनः\n",
    "16008052a": "ततोऽर्जुनो धनुर्दिव्यं गाण्डीवमजरं महत्\n",
    "16008052c": "आरोपयितुमारेभे यत्नादिव कथंचन\n",
    "16008053a": "चकार सज्यं कृच्छ्रेण संभ्रमे तुमुले सति\n",
    "16008053c": "चिन्तयामास चास्त्राणि न च सस्मार तान्यपि\n",
    "16008054a": "वैकृत्यं तन्महद्दृष्ट्वा भुजवीर्ये तथा युधि\n",
    "16008054c": "दिव्यानां च महास्त्राणां विनाशाद्व्रीडितोऽभवत्\n",
    "16008055a": "वृष्णियोधाश्च ते सर्वे गजाश्वरथयायिनः\n",
    "16008055c": "न शेकुरावर्तयितुं ह्रियमाणं च तं जनम्\n",
    "16008056a": "कलत्रस्य बहुत्वात्तु संपतत्सु ततस्ततः\n",
    "16008056c": "प्रयत्नमकरोत्पार्थो जनस्य परिरक्षणे\n",
    "16008057a": "मिषतां सर्वयोधानां ततस्ताः प्रमदोत्तमाः\n",
    "16008057c": "समन्ततोऽवकृष्यन्त कामाच्चान्याः प्रवव्रजुः\n",
    "16008058a": "ततो गाण्डीवनिर्मुक्तैः शरैः पार्थो धनंजयः\n",
    "16008058c": "जघान दस्यून्सोद्वेगो वृष्णिभृत्यैः सह प्रभुः\n",
    "16008059a": "क्षणेन तस्य ते राजन्क्षयं जग्मुरजिह्मगाः\n",
    "16008059c": "अक्षया हि पुरा भूत्वा क्षीणाः क्षतजभोजनाः\n",
    "16008060a": "स शरक्षयमासाद्य दुःखशोकसमाहतः\n",
    "16008060c": "धनुष्कोट्या तदा दस्यूनवधीत्पाकशासनिः\n",
    "16008061a": "प्रेक्षतस्त्वेव पार्थस्य वृष्ण्यन्धकवरस्त्रियः\n",
    "16008061c": "जग्मुरादाय ते म्लेच्छाः समन्ताज्जनमेजय\n",
    "16008062a": "धनंजयस्तु दैवं तन्मनसाचिन्तयत्प्रभुः\n",
    "16008062c": "दुःखशोकसमाविष्टो निःश्वासपरमोऽभवत्\n",
    "16008063a": "अस्त्राणां च प्रणाशेन बाहुवीर्यस्य संक्षयात्\n",
    "16008063c": "धनुषश्चाविधेयत्वाच्छराणां संक्षयेण च\n",
    "16008064a": "बभूव विमनाः पार्थो दैवमित्यनुचिन्तयन्\n",
    "16008064c": "न्यवर्तत ततो राजन्नेदमस्तीति चाब्रवीत्\n",
    "16008065a": "ततः स शेषमादाय कलत्रस्य महामतिः\n",
    "16008065c": "हृतभूयिष्ठरत्नस्य कुरुक्षेत्रमवातरत्\n",
    "16008066a": "एवं कलत्रमानीय वृष्णीनां हृतशेषितम्\n",
    "16008066c": "न्यवेशयत कौरव्यस्तत्र तत्र धनंजयः\n",
    "16008067a": "हार्दिक्यतनयं पार्थो नगरं मार्तिकावतम्\n",
    "16008067c": "भोजराजकलत्रं च हृतशेषं नरोत्तमः\n",
    "16008068a": "ततो वृद्धांश्च बालांश्च स्त्रियश्चादाय पाण्डवः\n",
    "16008068c": "वीरैर्विहीनान्सर्वांस्ताञ्शक्रप्रस्थे न्यवेशयत्\n",
    "16008069a": "यौयुधानिं सरस्वत्यां पुत्रं सात्यकिनः प्रियम्\n",
    "16008069c": "न्यवेशयत धर्मात्मा वृद्धबालपुरस्कृतम्\n",
    "16008070a": "इन्द्रप्रस्थे ददौ राज्यं वज्राय परवीरहा\n",
    "16008070c": "वज्रेणाक्रूरदारास्तु वार्यमाणाः प्रवव्रजुः\n",
    "16008071a": "रुक्मिणी त्वथ गान्धारी शैब्या हैमवतीत्यपि\n",
    "16008071c": "देवी जाम्बवती चैव विविशुर्जातवेदसम्\n",
    "16008072a": "सत्यभामा तथैवान्या देव्यः कृष्णस्य संमताः\n",
    "16008072c": "वनं प्रविविशू राजंस्तापस्ये कृतनिश्चयाः\n",
    "16008073a": "द्वारकावासिनो ये तु पुरुषाः पार्थमन्वयुः\n",
    "16008073c": "यथार्हं संविभज्यैनान्वज्रे पर्यददज्जयः\n",
    "16008074a": "स तत्कृत्वा प्राप्तकालं बाष्पेणापिहितोऽर्जुनः\n",
    "16008074c": "कृष्णद्वैपायनं राजन्ददर्शासीनमाश्रमे\n",
    "16009001": "वैशंपायन उवाच\n",
    "16009001a": "प्रविशन्नर्जुनो राजन्नाश्रमं सत्यवादिनः\n",
    "16009001c": "ददर्शासीनमेकान्ते मुनिं सत्यवतीसुतम्\n",
    "16009002a": "स तमासाद्य धर्मज्ञमुपतस्थे महाव्रतम्\n",
    "16009002c": "अर्जुनोऽस्मीति नामास्मै निवेद्याभ्यवदत्ततः\n",
    "16009003a": "स्वागतं तेऽस्त्विति प्राह मुनिः सत्यवतीसुतः\n",
    "16009003c": "आस्यतामिति चोवाच प्रसन्नात्मा महामुनिः\n",
    "16009004a": "तमप्रतीतमनसं निःश्वसन्तं पुनः पुनः\n",
    "16009004c": "निर्विण्णमनसं दृष्ट्वा पार्थं व्यासोऽब्रवीदिदम्\n",
    "16009005a": "अवीरजोऽभिघातस्ते ब्राह्मणो वा हतस्त्वया\n",
    "16009005c": "युद्धे पराजितो वासि गतश्रीरिव लक्ष्यसे\n",
    "16009006a": "न त्वा प्रत्यभिजानामि किमिदं भरतर्षभ\n",
    "16009006c": "श्रोतव्यं चेन्मया पार्थ क्षिप्रमाख्यातुमर्हसि\n",
    "16009007": "अर्जुन उवाच\n",
    "16009007a": "यः स मेघवपुः श्रीमान्बृहत्पङ्कजलोचनः\n",
    "16009007c": "स कृष्णः सह रामेण त्यक्त्वा देहं दिवं गतः\n",
    "16009008a": "मौसले वृष्णिवीराणां विनाशो ब्रह्मशापजः\n",
    "16009008c": "बभूव वीरान्तकरः प्रभासे रोमहर्षणः\n",
    "16009009a": "ये ते शूरा महात्मानः सिंहदर्पा महाबलाः\n",
    "16009009c": "भोजवृष्ण्यन्धका ब्रह्मन्नन्योन्यं तैर्हतं युधि\n",
    "16009010a": "गदापरिघशक्तीनां सहाः परिघबाहवः\n",
    "16009010c": "त एरकाभिर्निहताः पश्य कालस्य पर्ययम्\n",
    "16009011a": "हतं पञ्चशतं तेषां सहस्रं बाहुशालिनाम्\n",
    "16009011c": "निधनं समनुप्राप्तं समासाद्येतरेतरम्\n",
    "16009012a": "पुनः पुनर्न मृष्यामि विनाशममितौजसाम्\n",
    "16009012c": "चिन्तयानो यदूनां च कृष्णस्य च यशस्विनः\n",
    "16009013a": "शोषणं सागरस्येव पर्वतस्येव चालनम्\n",
    "16009013c": "नभसः पतनं चैव शैत्यमग्नेस्तथैव च\n",
    "16009014a": "अश्रद्धेयमहं मन्ये विनाशं शार्ङ्गधन्वनः\n",
    "16009014c": "न चेह स्थातुमिच्छामि लोके कृष्णविनाकृतः\n",
    "16009015a": "इतः कष्टतरं चान्यच्छृणु तद्वै तपोधन\n",
    "16009015c": "मनो मे दीर्यते येन चिन्तयानस्य वै मुहुः\n",
    "16009016a": "पश्यतो वृष्णिदाराश्च मम ब्रह्मन्सहस्रशः\n",
    "16009016c": "आभीरैरनुसृत्याजौ हृताः पञ्चनदालयैः\n",
    "16009017a": "धनुरादाय तत्राहं नाशकं तस्य पूरणे\n",
    "16009017c": "यथा पुरा च मे वीर्यं भुजयोर्न तथाभवत्\n",
    "16009018a": "अस्त्राणि मे प्रनष्टानि विविधानि महामुने\n",
    "16009018c": "शराश्च क्षयमापन्नाः क्षणेनैव समन्ततः\n",
    "16009019a": "पुरुषश्चाप्रमेयात्मा शङ्खचक्रगदाधरः\n",
    "16009019c": "चतुर्भुजः पीतवासा श्यामः पद्मायतेक्षणः\n",
    "16009020a": "यः स याति पुरस्तान्मे रथस्य सुमहाद्युतिः\n",
    "16009020c": "प्रदहन्रिपुसैन्यानि न पश्याम्यहमद्य तम्\n",
    "16009021a": "येन पूर्वं प्रदग्धानि शत्रुसैन्यानि तेजसा\n",
    "16009021c": "शरैर्गाण्डीवनिर्मुक्तैरहं पश्चाद्व्यनाशयम्\n",
    "16009022a": "तमपश्यन्विषीदामि घूर्णामीव च सत्तम\n",
    "16009022c": "परिनिर्विण्णचेताश्च शान्तिं नोपलभेऽपि च\n",
    "16009023a": "विना जनार्दनं वीरं नाहं जीवितुमुत्सहे\n",
    "16009023c": "श्रुत्वैव हि गतं विष्णुं ममापि मुमुहुर्दिशः\n",
    "16009024a": "प्रनष्टज्ञातिवीर्यस्य शून्यस्य परिधावतः\n",
    "16009024c": "उपदेष्टुं मम श्रेयो भवानर्हति सत्तम\n",
    "16009025": "व्यास उवाच\n",
    "16009025a": "ब्रह्मशापविनिर्दग्धा वृष्ण्यन्धकमहारथाः\n",
    "16009025c": "विनष्टाः कुरुशार्दूल न ताञ्शोचितुमर्हसि\n",
    "16009026a": "भवितव्यं तथा तद्धि दिष्टमेतन्महात्मनाम्\n",
    "16009026c": "उपेक्षितं च कृष्णेन शक्तेनापि व्यपोहितुम्\n",
    "16009027a": "त्रैलोक्यमपि कृष्णो हि कृत्स्नं स्थावरजङ्गमम्\n",
    "16009027c": "प्रसहेदन्यथा कर्तुं किमु शापं मनीषिणाम्\n",
    "16009028a": "रथस्य पुरतो याति यः स चक्रगदाधरः\n",
    "16009028c": "तव स्नेहात्पुराणर्षिर्वासुदेवश्चतुर्भुजः\n",
    "16009029a": "कृत्वा भारावतरणं पृथिव्याः पृथुलोचनः\n",
    "16009029c": "मोक्षयित्वा जगत्सर्वं गतः स्वस्थानमुत्तमम्\n",
    "16009030a": "त्वया त्विह महत्कर्म देवानां पुरुषर्षभ\n",
    "16009030c": "कृतं भीमसहायेन यमाभ्यां च महाभुज\n",
    "16009031a": "कृतकृत्यांश्च वो मन्ये संसिद्धान्कुरुपुंगव\n",
    "16009031c": "गमनं प्राप्तकालं च तद्धि श्रेयो मतं मम\n",
    "16009032a": "बलं बुद्धिश्च तेजश्च प्रतिपत्तिश्च भारत\n",
    "16009032c": "भवन्ति भवकालेषु विपद्यन्ते विपर्यये\n",
    "16009033a": "कालमूलमिदं सर्वं जगद्बीजं धनंजय\n",
    "16009033c": "काल एव समादत्ते पुनरेव यदृच्छया\n",
    "16009034a": "स एव बलवान्भूत्वा पुनर्भवति दुर्बलः\n",
    "16009034c": "स एवेशश्च भूत्वेह परैराज्ञाप्यते पुनः\n",
    "16009035a": "कृतकृत्यानि चास्त्राणि गतान्यद्य यथागतम्\n",
    "16009035c": "पुनरेष्यन्ति ते हस्तं यदा कालो भविष्यति\n",
    "16009036a": "कालो गन्तुं गतिं मुख्यां भवतामपि भारत\n",
    "16009036c": "एतच्छ्रेयो हि वो मन्ये परमं भरतर्षभ\n",
    "16009037a": "एतद्वचनमाज्ञाय व्यासस्यामिततेजसः\n",
    "16009037c": "अनुज्ञातो ययौ पार्थो नगरं नागसाह्वयम्\n",
    "16009038a": "प्रविश्य च पुरीं वीरः समासाद्य युधिष्ठिरम्\n",
    "16009038c": "आचष्ट तद्यथावृत्तं वृष्ण्यन्धकजनं प्रति\n"
}