{
    "18001001": "जनमेजय उवाच\n",
    "18001001a": "स्वर्गं त्रिविष्टपं प्राप्य मम पूर्वपितामहाः\n",
    "18001001c": "पाण्डवा धार्तराष्ट्राश्च कानि स्थानानि भेजिरे\n",
    "18001002a": "एतदिच्छाम्यहं श्रोतुं सर्वविच्चासि मे मतः\n",
    "18001002c": "महर्षिणाभ्यनुज्ञातो व्यासेनाद्भुतकर्मणा\n",
    "18001003": "वैशंपायन उवाच\n",
    "18001003a": "स्वर्गं त्रिविष्टपं प्राप्य तव पूर्वपितामहाः\n",
    "18001003c": "युधिष्ठिरप्रभृतयो यदकुर्वत तच्छृणु\n",
    "18001004a": "स्वर्गं त्रिविष्टपं प्राप्य धर्मराजो युधिष्ठिरः\n",
    "18001004c": "दुर्योधनं श्रिया जुष्टं ददर्शासीनमासने\n",
    "18001005a": "भ्राजमानमिवादित्यं वीरलक्ष्म्याभिसंवृतम्\n",
    "18001005c": "देवैर्भ्राजिष्णुभिः साध्यैः सहितं पुण्यकर्मभिः\n",
    "18001006a": "ततो युधिष्ठिरो दृष्ट्वा दुर्योधनममर्षितः\n",
    "18001006c": "सहसा संनिवृत्तोऽभूच्छ्रियं दृष्ट्वा सुयोधने\n",
    "18001007a": "ब्रुवन्नुच्चैर्वचस्तान्वै नाहं दुर्योधनेन वै\n",
    "18001007c": "सहितः कामये लोकाँल्लुब्धेनादीर्घदर्शिना\n",
    "18001008a": "यत्कृते पृथिवी सर्वा सुहृदो बान्धवास्तथा\n",
    "18001008c": "हतास्माभिः प्रसह्याजौ क्लिष्टैः पूर्वं महावने\n",
    "18001009a": "द्रौपदी च सभामध्ये पाञ्चाली धर्मचारिणी\n",
    "18001009c": "परिक्लिष्टानवद्याङ्गी पत्नी नो गुरुसंनिधौ\n",
    "18001010a": "स्वस्ति देवा न मे कामः सुयोधनमुदीक्षितुम्\n",
    "18001010c": "तत्राहं गन्तुमिच्छामि यत्र ते भ्रातरो मम\n",
    "18001011a": "मैवमित्यब्रवीत्तं तु नारदः प्रहसन्निव\n",
    "18001011c": "स्वर्गे निवासो राजेन्द्र विरुद्धं चापि नश्यति\n",
    "18001012a": "युधिष्ठिर महाबाहो मैवं वोचः कथंचन\n",
    "18001012c": "दुर्योधनं प्रति नृपं शृणु चेदं वचो मम\n",
    "18001013a": "एष दुर्योधनो राजा पूज्यते त्रिदशैः सह\n",
    "18001013c": "सद्भिश्च राजप्रवरैर्य इमे स्वर्गवासिनः\n",
    "18001014a": "वीरलोकगतिं प्राप्तो युद्धे हुत्वात्मनस्तनुम्\n",
    "18001014c": "यूयं सर्वे सुरसमा येन युद्धे समासिताः\n",
    "18001015a": "स एष क्षत्रधर्मेण स्थानमेतदवाप्तवान्\n",
    "18001015c": "भये महति योऽभीतो बभूव पृथिवीपतिः\n",
    "18001016a": "न तन्मनसि कर्तव्यं पुत्र यद्द्यूतकारितम्\n",
    "18001016c": "द्रौपद्याश्च परिक्लेशं न चिन्तयितुमर्हसि\n",
    "18001017a": "ये चान्येऽपि परिक्लेशा युष्माकं द्यूतकारिताः\n",
    "18001017c": "संग्रामेष्वथ वान्यत्र न तान्संस्मर्तुमर्हसि\n",
    "18001018a": "समागच्छ यथान्यायं राज्ञा दुर्योधनेन वै\n",
    "18001018c": "स्वर्गोऽयं नेह वैराणि भवन्ति मनुजाधिप\n",
    "18001019a": "नारदेनैवमुक्तस्तु कुरुराजो युधिष्ठिरः\n",
    "18001019c": "भ्रातॄन्पप्रच्छ मेधावी वाक्यमेतदुवाच ह\n",
    "18001020a": "यदि दुर्योधनस्यैते वीरलोकाः सनातनाः\n",
    "18001020c": "अधर्मज्ञस्य पापस्य पृथिवीसुहृदद्रुहः\n",
    "18001021a": "यत्कृते पृथिवी नष्टा सहया सरथद्विपा\n",
    "18001021c": "वयं च मन्युना दग्धा वैरं प्रतिचिकीर्षवः\n",
    "18001022a": "ये ते वीरा महात्मानो भ्रातरो मे महाव्रताः\n",
    "18001022c": "सत्यप्रतिज्ञा लोकस्य शूरा वै सत्यवादिनः\n",
    "18001023a": "तेषामिदानीं के लोका द्रष्टुमिच्छामि तानहम्\n",
    "18001023c": "कर्णं चैव महात्मानं कौन्तेयं सत्यसंगरम्\n",
    "18001024a": "धृष्टद्युम्नं सात्यकिं च धृष्टद्युम्नस्य चात्मजान्\n",
    "18001024c": "ये च शस्त्रैर्वधं प्राप्ताः क्षत्रधर्मेण पार्थिवाः\n",
    "18001025a": "क्व नु ते पार्थिवा ब्रह्मन्नैतान्पश्यामि नारद\n",
    "18001025c": "विराटद्रुपदौ चैव धृष्टकेतुमुखांश्च तान्\n",
    "18001026a": "शिखण्डिनं च पाञ्चाल्यं द्रौपदेयांश्च सर्वशः\n",
    "18001026c": "अभिमन्युं च दुर्धर्षं द्रष्टुमिच्छामि नारद\n",
    "18002001": "युधिष्ठिर उवाच\n",
    "18002001a": "नेह पश्यामि विबुधा राधेयममितौजसम्\n",
    "18002001c": "भ्रातरौ च महात्मानौ युधामन्यूत्तमौजसौ\n",
    "18002002a": "जुहुवुर्ये शरीराणि रणवह्नौ महारथाः\n",
    "18002002c": "राजानो राजपुत्राश्च ये मदर्थे हता रणे\n",
    "18002003a": "क्व ते महारथाः सर्वे शार्दूलसमविक्रमाः\n",
    "18002003c": "तैरप्ययं जितो लोकः कच्चित्पुरुषसत्तमैः\n",
    "18002004a": "यदि लोकानिमान्प्राप्तास्ते च सर्वे महारथाः\n",
    "18002004c": "स्थितं वित्त हि मां देवाः सहितं तैर्महात्मभिः\n",
    "18002005a": "कच्चिन्न तैरवाप्तोऽयं नृपैर्लोकोऽक्षयः शुभः\n",
    "18002005c": "न तैरहं विना वत्स्ये ज्ञातिभिर्भ्रातृभिस्तथा\n",
    "18002006a": "मातुर्हि वचनं श्रुत्वा तदा सलिलकर्मणि\n",
    "18002006c": "कर्णस्य क्रियतां तोयमिति तप्यामि तेन वै\n",
    "18002007a": "इदं च परितप्यामि पुनः पुनरहं सुराः\n",
    "18002007c": "यन्मातुः सदृशौ पादौ तस्याहममितौजसः\n",
    "18002008a": "दृष्ट्वैव तं नानुगतः कर्णं परबलार्दनम्\n",
    "18002008c": "न ह्यस्मान्कर्णसहिताञ्जयेच्छक्रोऽपि संयुगे\n",
    "18002009a": "तमहं यत्रतत्रस्थं द्रष्टुमिच्छामि सूर्यजम्\n",
    "18002009c": "अविज्ञातो मया योऽसौ घातितः सव्यसाचिना\n",
    "18002010a": "भीमं च भीमविक्रान्तं प्राणेभ्योऽपि प्रियं मम\n",
    "18002010c": "अर्जुनं चेन्द्रसंकाशं यमौ तौ च यमोपमौ\n",
    "18002011a": "द्रष्टुमिच्छामि तां चाहं पाञ्चालीं धर्मचारिणीम्\n",
    "18002011c": "न चेह स्थातुमिच्छामि सत्यमेतद्ब्रवीमि वः\n",
    "18002012a": "किं मे भ्रातृविहीनस्य स्वर्गेण सुरसत्तमाः\n",
    "18002012c": "यत्र ते स मम स्वर्गो नायं स्वर्गो मतो मम\n",
    "18002013": "देवा ऊचुः\n",
    "18002013a": "यदि वै तत्र ते श्रद्धा गम्यतां पुत्र माचिरम्\n",
    "18002013c": "प्रिये हि तव वर्तामो देवराजस्य शासनात्\n",
    "18002014": "वैशंपायन उवाच\n",
    "18002014a": "इत्युक्त्वा तं ततो देवा देवदूतमुपादिशन्\n",
    "18002014c": "युधिष्ठिरस्य सुहृदो दर्शयेति परंतप\n",
    "18002015a": "ततः कुन्तीसुतो राजा देवदूतश्च जग्मतुः\n",
    "18002015c": "सहितौ राजशार्दूल यत्र ते पुरुषर्षभाः\n",
    "18002016a": "अग्रतो देवदूतस्तु ययौ राजा च पृष्ठतः\n",
    "18002016c": "पन्थानमशुभं दुर्गं सेवितं पापकर्मभिः\n",
    "18002017a": "तमसा संवृतं घोरं केशशैवलशाद्वलम्\n",
    "18002017c": "युक्तं पापकृतां गन्धैर्मांसशोणितकर्दमम्\n",
    "18002018a": "दंशोत्थानं सझिल्लीकं मक्षिकामशकावृतम्\n",
    "18002018c": "इतश्चेतश्च कुणपैः समन्तात्परिवारितम्\n",
    "18002019a": "अस्थिकेशसमाकीर्णं कृमिकीटसमाकुलम्\n",
    "18002019c": "ज्वलनेन प्रदीप्तेन समन्तात्परिवेष्टितम्\n",
    "18002020a": "अयोमुखैश्च काकोलैर्गृध्रैश्च समभिद्रुतम्\n",
    "18002020c": "सूचीमुखैस्तथा प्रेतैर्विन्ध्यशैलोपमैर्वृतम्\n",
    "18002021a": "मेदोरुधिरयुक्तैश्च छिन्नबाहूरुपाणिभिः\n",
    "18002021c": "निकृत्तोदरपादैश्च तत्र तत्र प्रवेरितैः\n",
    "18002022a": "स तत्कुणपदुर्गन्धमशिवं रोमहर्षणम्\n",
    "18002022c": "जगाम राजा धर्मात्मा मध्ये बहु विचिन्तयन्\n",
    "18002023a": "ददर्शोष्णोदकैः पूर्णां नदीं चापि सुदुर्गमाम्\n",
    "18002023c": "असिपत्रवनं चैव निशितक्षुरसंवृतम्\n",
    "18002024a": "करम्भवालुकास्तप्ता आयसीश्च शिलाः पृथक्\n",
    "18002024c": "लोहकुम्भीश्च तैलस्य क्वाथ्यमानाः समन्ततः\n",
    "18002025a": "कूटशाल्मलिकं चापि दुस्पर्शं तीक्ष्णकण्टकम्\n",
    "18002025c": "ददर्श चापि कौन्तेयो यातनाः पापकर्मिणाम्\n",
    "18002026a": "स तं दुर्गन्धमालक्ष्य देवदूतमुवाच ह\n",
    "18002026c": "कियदध्वानमस्माभिर्गन्तव्यमिदमीदृशम्\n",
    "18002027a": "क्व च ते भ्रातरो मह्यं तन्ममाख्यातुमर्हसि\n",
    "18002027c": "देशोऽयं कश्च देवानामेतदिच्छामि वेदितुम्\n",
    "18002028a": "स संनिववृते श्रुत्वा धर्मराजस्य भाषितम्\n",
    "18002028c": "देवदूतोऽब्रवीच्चैनमेतावद्गमनं तव\n",
    "18002029a": "निवर्तितव्यं हि मया तथास्म्युक्तो दिवौकसैः\n",
    "18002029c": "यदि श्रान्तोऽसि राजेन्द्र त्वमथागन्तुमर्हसि\n",
    "18002030a": "युधिष्ठिरस्तु निर्विण्णस्तेन गन्धेन मूर्छितः\n",
    "18002030c": "निवर्तने धृतमनाः पर्यावर्तत भारत\n",
    "18002031a": "स संनिवृत्तो धर्मात्मा दुःखशोकसमन्वितः\n",
    "18002031c": "शुश्राव तत्र वदतां दीना वाचः समन्ततः\n",
    "18002032a": "भो भो धर्मज राजर्षे पुण्याभिजन पाण्डव\n",
    "18002032c": "अनुग्रहार्थमस्माकं तिष्ठ तावन्मुहूर्तकम्\n",
    "18002033a": "आयाति त्वयि दुर्धर्षे वाति पुण्यः समीरणः\n",
    "18002033c": "तव गन्धानुगस्तात येनास्मान्सुखमागमत्\n",
    "18002034a": "ते वयं पार्थ दीर्घस्य कालस्य पुरुषर्षभ\n",
    "18002034c": "सुखमासादयिष्यामस्त्वां दृष्ट्वा राजसत्तम\n",
    "18002035a": "संतिष्ठस्व महाबाहो मुहूर्तमपि भारत\n",
    "18002035c": "त्वयि तिष्ठति कौरव्य यातनास्मान्न बाधते\n",
    "18002036a": "एवं बहुविधा वाचः कृपणा वेदनावताम्\n",
    "18002036c": "तस्मिन्देशे स शुश्राव समन्ताद्वदतां नृप\n",
    "18002037a": "तेषां तद्वचनं श्रुत्वा दयावान्दीनभाषिणाम्\n",
    "18002037c": "अहो कृच्छ्रमिति प्राह तस्थौ स च युधिष्ठिरः\n",
    "18002038a": "स ता गिरः पुरस्ताद्वै श्रुतपूर्वाः पुनः पुनः\n",
    "18002038c": "ग्लानानां दुःखितानां च नाभ्यजानत पाण्डवः\n",
    "18002039a": "अबुध्यमानस्ता वाचो धर्मपुत्रो युधिष्ठिरः\n",
    "18002039c": "उवाच के भवन्तो वै किमर्थमिह तिष्ठथ\n",
    "18002040a": "इत्युक्तास्ते ततः सर्वे समन्तादवभाषिरे\n",
    "18002040c": "कर्णोऽहं भीमसेनोऽहमर्जुनोऽहमिति प्रभो\n",
    "18002041a": "नकुलः सहदेवोऽहं धृष्टद्युम्नोऽहमित्युत\n",
    "18002041c": "द्रौपदी द्रौपदेयाश्च इत्येवं ते विचुक्रुशुः\n",
    "18002042a": "ता वाचः स तदा श्रुत्वा तद्देशसदृशीर्नृप\n",
    "18002042c": "ततो विममृशे राजा किं न्विदं दैवकारितम्\n",
    "18002043a": "किं नु तत्कलुषं कर्म कृतमेभिर्महात्मभिः\n",
    "18002043c": "कर्णेन द्रौपदेयैर्वा पाञ्चाल्या वा सुमध्यया\n",
    "18002044a": "य इमे पापगन्धेऽस्मिन्देशे सन्ति सुदारुणे\n",
    "18002044c": "न हि जानामि सर्वेषां दुष्कृतं पुण्यकर्मणाम्\n",
    "18002045a": "किं कृत्वा धृतराष्ट्रस्य पुत्रो राजा सुयोधनः\n",
    "18002045c": "तथा श्रिया युतः पापः सह सर्वैः पदानुगैः\n",
    "18002046a": "महेन्द्र इव लक्ष्मीवानास्ते परमपूजितः\n",
    "18002046c": "कस्येदानीं विकारोऽयं यदिमे नरकं गताः\n",
    "18002047a": "सर्वधर्मविदः शूराः सत्यागमपरायणाः\n",
    "18002047c": "क्षात्रधर्मपराः प्राज्ञा यज्वानो भूरिदक्षिणाः\n",
    "18002048a": "किं नु सुप्तोऽस्मि जागर्मि चेतयानो न चेतये\n",
    "18002048c": "अहो चित्तविकारोऽयं स्याद्वा मे चित्तविभ्रमः\n",
    "18002049a": "एवं बहुविधं राजा विममर्श युधिष्ठिरः\n",
    "18002049c": "दुःखशोकसमाविष्टश्चिन्ताव्याकुलितेन्द्रियः\n",
    "18002050a": "क्रोधमाहारयच्चैव तीव्रं धर्मसुतो नृपः\n",
    "18002050c": "देवांश्च गर्हयामास धर्मं चैव युधिष्ठिरः\n",
    "18002051a": "स तीव्रगन्धसंतप्तो देवदूतमुवाच ह\n",
    "18002051c": "गम्यतां भद्र येषां त्वं दूतस्तेषामुपान्तिकम्\n",
    "18002052a": "न ह्यहं तत्र यास्यामि स्थितोऽस्मीति निवेद्यताम्\n",
    "18002052c": "मत्संश्रयादिमे दूत सुखिनो भ्रातरो हि मे\n",
    "18002053a": "इत्युक्तः स तदा दूतः पाण्डुपुत्रेण धीमता\n",
    "18002053c": "जगाम तत्र यत्रास्ते देवराजः शतक्रतुः\n",
    "18002054a": "निवेदयामास च तद्धर्मराजचिकीर्षितम्\n",
    "18002054c": "यथोक्तं धर्मपुत्रेण सर्वमेव जनाधिप\n",
    "18003001": "वैशंपायन उवाच\n",
    "18003001a": "स्थिते मुहूर्तं पार्थे तु धर्मराजे युधिष्ठिरे\n",
    "18003001c": "आजग्मुस्तत्र कौरव्य देवाः शक्रपुरोगमाः\n",
    "18003002a": "स्वयं विग्रहवान्धर्मो राजानं प्रसमीक्षितुम्\n",
    "18003002c": "तत्राजगाम यत्रासौ कुरुराजो युधिष्ठिरः\n",
    "18003003a": "तेषु भास्वरदेहेषु पुण्याभिजनकर्मसु\n",
    "18003003c": "समागतेषु देवेषु व्यगमत्तत्तमो नृप\n",
    "18003004a": "नादृश्यन्त च तास्तत्र यातनाः पापकर्मिणाम्\n",
    "18003004c": "नदी वैतरणी चैव कूटशाल्मलिना सह\n",
    "18003005a": "लोहकुम्भ्यः शिलाश्चैव नादृश्यन्त भयानकाः\n",
    "18003005c": "विकृतानि शरीराणि यानि तत्र समन्ततः\n",
    "18003005e": "ददर्श राजा कौन्तेयस्तान्यदृश्यानि चाभवन्\n",
    "18003006a": "ततो वायुः सुखस्पर्शः पुण्यगन्धवहः शिवः\n",
    "18003006c": "ववौ देवसमीपस्थः शीतलोऽतीव भारत\n",
    "18003007a": "मरुतः सह शक्रेण वसवश्चाश्विनौ सह\n",
    "18003007c": "साध्या रुद्रास्तथादित्या ये चान्येऽपि दिवौकसः\n",
    "18003008a": "सर्वे तत्र समाजग्मुः सिद्धाश्च परमर्षयः\n",
    "18003008c": "यत्र राजा महातेजा धर्मपुत्रः स्थितोऽभवत्\n",
    "18003009a": "ततः शक्रः सुरपतिः श्रिया परमया युतः\n",
    "18003009c": "युधिष्ठिरमुवाचेदं सान्त्वपूर्वमिदं वचः\n",
    "18003010a": "युधिष्ठिर महाबाहो प्रीता देवगणास्तव\n",
    "18003010c": "एह्येहि पुरुषव्याघ्र कृतमेतावता विभो\n",
    "18003010e": "सिद्धिः प्राप्ता त्वया राजँल्लोकाश्चाप्यक्षयास्तव\n",
    "18003011a": "न च मन्युस्त्वया कार्यः शृणु चेदं वचो मम\n",
    "18003011c": "अवश्यं नरकस्तात द्रष्टव्यः सर्वराजभिः\n",
    "18003012a": "शुभानामशुभानां च द्वौ राशी पुरुषर्षभ\n",
    "18003012c": "यः पूर्वं सुकृतं भुङ्क्ते पश्चान्निरयमेति सः\n",
    "18003012e": "पूर्वं नरकभाग्यस्तु पश्चात्स्वर्गमुपैति सः\n",
    "18003013a": "भूयिष्ठं पापकर्मा यः स पूर्वं स्वर्गमश्नुते\n",
    "18003013c": "तेन त्वमेवं गमितो मया श्रेयोर्थिना नृप\n",
    "18003014a": "व्याजेन हि त्वया द्रोण उपचीर्णः सुतं प्रति\n",
    "18003014c": "व्याजेनैव ततो राजन्दर्शितो नरकस्तव\n",
    "18003015a": "यथैव त्वं तथा भीमस्तथा पार्थो यमौ तथा\n",
    "18003015c": "द्रौपदी च तथा कृष्णा व्याजेन नरकं गताः\n",
    "18003016a": "आगच्छ नरशार्दूल मुक्तास्ते चैव किल्बिषात्\n",
    "18003016c": "स्वपक्षाश्चैव ये तुभ्यं पार्थिवा निहता रणे\n",
    "18003016e": "सर्वे स्वर्गमनुप्राप्तास्तान्पश्य पुरुषर्षभ\n",
    "18003017a": "कर्णश्चैव महेष्वासः सर्वशस्त्रभृतां वरः\n",
    "18003017c": "स गतः परमां सिद्धिं यदर्थं परितप्यसे\n",
    "18003018a": "तं पश्य पुरुषव्याघ्रमादित्यतनयं विभो\n",
    "18003018c": "स्वस्थानस्थं महाबाहो जहि शोकं नरर्षभ\n",
    "18003019a": "भ्रातॄंश्चान्यांस्तथा पश्य स्वपक्षांश्चैव पार्थिवान्\n",
    "18003019c": "स्वं स्वं स्थानमनुप्राप्तान्व्येतु ते मानसो ज्वरः\n",
    "18003020a": "अनुभूय पूर्वं त्वं कृच्छ्रमितः प्रभृति कौरव\n",
    "18003020c": "विहरस्व मया सार्धं गतशोको निरामयः\n",
    "18003021a": "कर्मणां तात पुण्यानां जितानां तपसा स्वयम्\n",
    "18003021c": "दानानां च महाबाहो फलं प्राप्नुहि पाण्डव\n",
    "18003022a": "अद्य त्वां देवगन्धर्वा दिव्याश्चाप्सरसो दिवि\n",
    "18003022c": "उपसेवन्तु कल्याणं विरजोम्बरवाससः\n",
    "18003023a": "राजसूयजिताँल्लोकानश्वमेधाभिवर्धितान्\n",
    "18003023c": "प्राप्नुहि त्वं महाबाहो तपसश्च फलं महत्\n",
    "18003024a": "उपर्युपरि राज्ञां हि तव लोका युधिष्ठिर\n",
    "18003024c": "हरिश्चन्द्रसमाः पार्थ येषु त्वं विहरिष्यसि\n",
    "18003025a": "मान्धाता यत्र राजर्षिर्यत्र राजा भगीरथः\n",
    "18003025c": "दौःषन्तिर्यत्र भरतस्तत्र त्वं विहरिष्यसि\n",
    "18003026a": "एषा देवनदी पुण्या पार्थ त्रैलोक्यपावनी\n",
    "18003026c": "आकाशगङ्गा राजेन्द्र तत्राप्लुत्य गमिष्यसि\n",
    "18003027a": "अत्र स्नातस्य ते भावो मानुषो विगमिष्यति\n",
    "18003027c": "गतशोको निरायासो मुक्तवैरो भविष्यसि\n",
    "18003028a": "एवं ब्रुवति देवेन्द्रे कौरवेन्द्रं युधिष्ठिरम्\n",
    "18003028c": "धर्मो विग्रहवान्साक्षादुवाच सुतमात्मनः\n",
    "18003029a": "भो भो राजन्महाप्राज्ञ प्रीतोऽस्मि तव पुत्रक\n",
    "18003029c": "मद्भक्त्या सत्यवाक्येन क्षमया च दमेन च\n",
    "18003030a": "एषा तृतीया जिज्ञासा तव राजन्कृता मया\n",
    "18003030c": "न शक्यसे चालयितुं स्वभावात्पार्थ हेतुभिः\n",
    "18003031a": "पूर्वं परीक्षितो हि त्वमासीर्द्वैतवनं प्रति\n",
    "18003031c": "अरणीसहितस्यार्थे तच्च निस्तीर्णवानसि\n",
    "18003032a": "सोदर्येषु विनष्टेषु द्रौपद्यां तत्र भारत\n",
    "18003032c": "श्वरूपधारिणा पुत्र पुनस्त्वं मे परीक्षितः\n",
    "18003033a": "इदं तृतीयं भ्रातॄणामर्थे यत्स्थातुमिच्छसि\n",
    "18003033c": "विशुद्धोऽसि महाभाग सुखी विगतकल्मषः\n",
    "18003034a": "न च ते भ्रातरः पार्थ नरकस्था विशां पते\n",
    "18003034c": "मायैषा देवराजेन महेन्द्रेण प्रयोजिता\n",
    "18003035a": "अवश्यं नरकस्तात द्रष्टव्यः सर्वराजभिः\n",
    "18003035c": "ततस्त्वया प्राप्तमिदं मुहूर्तं दुःखमुत्तमम्\n",
    "18003036a": "न सव्यसाची भीमो वा यमौ वा पुरुषर्षभौ\n",
    "18003036c": "कर्णो वा सत्यवाक्शूरो नरकार्हाश्चिरं नृप\n",
    "18003037a": "न कृष्णा राजपुत्री च नरकार्हा युधिष्ठिर\n",
    "18003037c": "एह्येहि भरतश्रेष्ठ पश्य गङ्गां त्रिलोकगाम्\n",
    "18003038a": "एवमुक्तः स राजर्षिस्तव पूर्वपितामहः\n",
    "18003038c": "जगाम सह धर्मेण सर्वैश्च त्रिदशालयैः\n",
    "18003039a": "गङ्गां देवनदीं पुण्यां पावनीमृषिसंस्तुताम्\n",
    "18003039c": "अवगाह्य तु तां राजा तनुं तत्याज मानुषीम्\n",
    "18003040a": "ततो दिव्यवपुर्भूत्वा धर्मराजो युधिष्ठिरः\n",
    "18003040c": "निर्वैरो गतसंतापो जले तस्मिन्समाप्लुतः\n",
    "18003041a": "ततो ययौ वृतो देवैः कुरुराजो युधिष्ठिरः\n",
    "18003041c": "धर्मेण सहितो धीमान्स्तूयमानो महर्षिभिः\n",
    "18004001": "वैशंपायन उवाच\n",
    "18004001a": "ततो युधिष्ठिरो राजा देवैः सर्षिमरुद्गणैः\n",
    "18004001c": "पूज्यमानो ययौ तत्र यत्र ते कुरुपुंगवाः\n",
    "18004002a": "ददर्श तत्र गोविन्दं ब्राह्मेण वपुषान्वितम्\n",
    "18004002c": "तेनैव दृष्टपूर्वेण सादृश्येनोपसूचितम्\n",
    "18004003a": "दीप्यमानं स्ववपुषा दिव्यैरस्त्रैरुपस्थितम्\n",
    "18004003c": "चक्रप्रभृतिभिर्घोरैर्दिव्यैः पुरुषविग्रहैः\n",
    "18004003e": "उपास्यमानं वीरेण फल्गुनेन सुवर्चसा\n",
    "18004004a": "अपरस्मिन्नथोद्देशे कर्णं शस्त्रभृतां वरम्\n",
    "18004004c": "द्वादशादित्यसहितं ददर्श कुरुनन्दनः\n",
    "18004005a": "अथापरस्मिन्नुद्देशे मरुद्गणवृतं प्रभुम्\n",
    "18004005c": "भीमसेनमथापश्यत्तेनैव वपुषान्वितम्\n",
    "18004006a": "अश्विनोस्तु तथा स्थाने दीप्यमानौ स्वतेजसा\n",
    "18004006c": "नकुलं सहदेवं च ददर्श कुरुनन्दनः\n",
    "18004007a": "तथा ददर्श पाञ्चालीं कमलोत्पलमालिनीम्\n",
    "18004007c": "वपुषा स्वर्गमाक्रम्य तिष्ठन्तीमर्कवर्चसम्\n",
    "18004008a": "अथैनां सहसा राजा प्रष्टुमैच्छद्युधिष्ठिरः\n",
    "18004008c": "ततोऽस्य भगवानिन्द्रः कथयामास देवराट्\n",
    "18004009a": "श्रीरेषा द्रौपदीरूपा त्वदर्थे मानुषं गता\n",
    "18004009c": "अयोनिजा लोककान्ता पुण्यगन्धा युधिष्ठिर\n",
    "18004010a": "द्रुपदस्य कुले जाता भवद्भिश्चोपजीविता\n",
    "18004010c": "रत्यर्थं भवतां ह्येषा निर्मिता शूलपाणिना\n",
    "18004011a": "एते पञ्च महाभागा गन्धर्वाः पावकप्रभाः\n",
    "18004011c": "द्रौपद्यास्तनया राजन्युष्माकममितौजसः\n",
    "18004012a": "पश्य गन्धर्वराजानं धृतराष्ट्रं मनीषिणम्\n",
    "18004012c": "एनं च त्वं विजानीहि भ्रातरं पूर्वजं पितुः\n",
    "18004013a": "अयं ते पूर्वजो भ्राता कौन्तेयः पावकद्युतिः\n",
    "18004013c": "सूर्यपुत्रोऽग्रजः श्रेष्ठो राधेय इति विश्रुतः\n",
    "18004013e": "आदित्यसहितो याति पश्यैनं पुरुषर्षभ\n",
    "18004014a": "साध्यानामथ देवानां वसूनां मरुतामपि\n",
    "18004014c": "गणेषु पश्य राजेन्द्र वृष्ण्यन्धकमहारथान्\n",
    "18004014e": "सात्यकिप्रमुखान्वीरान्भोजांश्चैव महारथान्\n",
    "18004015a": "सोमेन सहितं पश्य सौभद्रमपराजितम्\n",
    "18004015c": "अभिमन्युं महेष्वासं निशाकरसमद्युतिम्\n",
    "18004016a": "एष पाण्डुर्महेष्वासः कुन्त्या माद्र्या च संगतः\n",
    "18004016c": "विमानेन सदाभ्येति पिता तव ममान्तिकम्\n",
    "18004017a": "वसुभिः सहितं पश्य भीष्मं शांतनवं नृपम्\n",
    "18004017c": "द्रोणं बृहस्पतेः पार्श्वे गुरुमेनं निशामय\n",
    "18004018a": "एते चान्ये महीपाला योधास्तव च पाण्डव\n",
    "18004018c": "गन्धर्वैः सहिता यान्ति यक्षैः पुण्यजनैस्तथा\n",
    "18004019a": "गुह्यकानां गतिं चापि केचित्प्राप्ता नृसत्तमाः\n",
    "18004019c": "त्यक्त्वा देहं जितस्वर्गाः पुण्यवाग्बुद्धिकर्मभिः\n",
    "18005001": "जनमेजय उवाच\n",
    "18005001a": "भीष्मद्रोणौ महात्मानौ धृतराष्ट्रश्च पार्थिवः\n",
    "18005001c": "विराटद्रुपदौ चोभौ शङ्खश्चैवोत्तरस्तथा\n",
    "18005002a": "धृष्टकेतुर्जयत्सेनो राजा चैव स सत्यजित्\n",
    "18005002c": "दुर्योधनसुताश्चैव शकुनिश्चैव सौबलः\n",
    "18005003a": "कर्णपुत्राश्च विक्रान्ता राजा चैव जयद्रथः\n",
    "18005003c": "घटोत्कचादयश्चैव ये चान्ये नानुकीर्तिताः\n",
    "18005004a": "ये चान्ये कीर्तितास्तत्र राजानो दीप्तमूर्तयः\n",
    "18005004c": "स्वर्गे कालं कियन्तं ते तस्थुस्तदपि शंस मे\n",
    "18005005a": "आहोस्विच्छाश्वतं स्थानं तेषां तत्र द्विजोत्तम\n",
    "18005005c": "अन्ते वा कर्मणः कां ते गतिं प्राप्ता नरर्षभाः\n",
    "18005005e": "एतदिच्छाम्यहं श्रोतुं प्रोच्यमानं त्वया द्विज\n",
    "18005006": "सूत उवाच\n",
    "18005006a": "इत्युक्तः स तु विप्रर्षिरनुज्ञातो महात्मना\n",
    "18005006c": "व्यासेन तस्य नृपतेराख्यातुमुपचक्रमे\n",
    "18005007": "वैशंपायन उवाच\n",
    "18005007a": "गन्तव्यं कर्मणामन्ते सर्वेण मनुजाधिप\n",
    "18005007c": "शृणु गुह्यमिदं राजन्देवानां भरतर्षभ\n",
    "18005007e": "यदुवाच महातेजा दिव्यचक्षुः प्रतापवान्\n",
    "18005008a": "मुनिः पुराणः कौरव्य पाराशर्यो महाव्रतः\n",
    "18005008c": "अगाधबुद्धिः सर्वज्ञो गतिज्ञः सर्वकर्मणाम्\n",
    "18005009a": "वसूनेव महातेजा भीष्मः प्राप महाद्युतिः\n",
    "18005009c": "अष्टावेव हि दृश्यन्ते वसवो भरतर्षभ\n",
    "18005010a": "बृहस्पतिं विवेशाथ द्रोणो ह्यङ्गिरसां वरम्\n",
    "18005010c": "कृतवर्मा तु हार्दिक्यः प्रविवेश मरुद्गणम्\n",
    "18005011a": "सनत्कुमारं प्रद्युम्नः प्रविवेश यथागतम्\n",
    "18005011c": "धृतराष्ट्रो धनेशस्य लोकान्प्राप दुरासदान्\n",
    "18005012a": "धृतराष्ट्रेण सहिता गान्धारी च यशस्विनी\n",
    "18005012c": "पत्नीभ्यां सहितः पाण्डुर्महेन्द्रसदनं ययौ\n",
    "18005013a": "विराटद्रुपदौ चोभौ धृष्टकेतुश्च पार्थिवः\n",
    "18005013c": "निशठाक्रूरसाम्बाश्च भानुः कम्पो विडूरथः\n",
    "18005014a": "भूरिश्रवाः शलश्चैव भूरिश्च पृथिवीपतिः\n",
    "18005014c": "उग्रसेनस्तथा कंसो वसुदेवश्च वीर्यवान्\n",
    "18005015a": "उत्तरश्च सह भ्रात्रा शङ्खेन नरपुंगवः\n",
    "18005015c": "विश्वेषां देवतानां ते विविशुर्नरसत्तमाः\n",
    "18005016a": "वर्चा नाम महातेजाः सोमपुत्रः प्रतापवान्\n",
    "18005016c": "सोऽभिमन्युर्नृसिंहस्य फल्गुनस्य सुतोऽभवत्\n",
    "18005017a": "स युद्ध्वा क्षत्रधर्मेण यथा नान्यः पुमान्क्वचित्\n",
    "18005017c": "विवेश सोमं धर्मात्मा कर्मणोऽन्ते महारथः\n",
    "18005018a": "आविवेश रविं कर्णः पितरं पुरुषर्षभ\n",
    "18005018c": "द्वापरं शकुनिः प्राप धृष्टद्युम्नस्तु पावकम्\n",
    "18005019a": "धृतराष्ट्रात्मजाः सर्वे यातुधाना बलोत्कटाः\n",
    "18005019c": "ऋद्धिमन्तो महात्मानः शस्त्रपूता दिवं गताः\n",
    "18005019e": "धर्ममेवाविशत्क्षत्ता राजा चैव युधिष्ठिरः\n",
    "18005020a": "अनन्तो भगवान्देवः प्रविवेश रसातलम्\n",
    "18005020c": "पितामहनियोगाद्धि यो योगाद्गामधारयत्\n",
    "18005021a": "षोडशस्त्रीसहस्राणि वासुदेवपरिग्रहः\n",
    "18005021c": "न्यमज्जन्त सरस्वत्यां कालेन जनमेजय\n",
    "18005021e": "ताश्चाप्यप्सरसो भूत्वा वासुदेवमुपागमन्\n",
    "18005022a": "हतास्तस्मिन्महायुद्धे ये वीरास्तु महारथाः\n",
    "18005022c": "घटोत्कचादयः सर्वे देवान्यक्षांश्च भेजिरे\n",
    "18005023a": "दुर्योधनसहायाश्च राक्षसाः परिकीर्तिताः\n",
    "18005023c": "प्राप्तास्ते क्रमशो राजन्सर्वलोकाननुत्तमान्\n",
    "18005024a": "भवनं च महेन्द्रस्य कुबेरस्य च धीमतः\n",
    "18005024c": "वरुणस्य तथा लोकान्विविशुः पुरुषर्षभाः\n",
    "18005025a": "एतत्ते सर्वमाख्यातं विस्तरेण महाद्युते\n",
    "18005025c": "कुरूणां चरितं कृत्स्नं पाण्डवानां च भारत\n",
    "18005026": "सूत उवाच\n",
    "18005026a": "एतच्छ्रुत्वा द्विजश्रेष्ठात्स राजा जनमेजयः\n",
    "18005026c": "विस्मितोऽभवदत्यर्थं यज्ञकर्मान्तरेष्वथ\n",
    "18005027a": "ततः समापयामासुः कर्म तत्तस्य याजकाः\n",
    "18005027c": "आस्तीकश्चाभवत्प्रीतः परिमोक्ष्य भुजंगमान्\n",
    "18005028a": "ततो द्विजातीन्सर्वांस्तान्दक्षिणाभिरतोषयत्\n",
    "18005028c": "पूजिताश्चापि ते राज्ञा ततो जग्मुर्यथागतम्\n",
    "18005029a": "विसर्जयित्वा विप्रांस्तान्राजापि जनमेजयः\n",
    "18005029c": "ततस्तक्षशिलायाः स पुनरायाद्गजाह्वयम्\n",
    "18005030a": "एतत्ते सर्वमाख्यातं वैशंपायनकीर्तितम्\n",
    "18005030c": "व्यासाज्ञया समाख्यातं सर्पसत्रे नृपस्य ह\n",
    "18005031a": "पुण्योऽयमितिहासाख्यः पवित्रं चेदमुत्तमम्\n",
    "18005031c": "कृष्णेन मुनिना विप्र नियतं सत्यवादिना\n",
    "18005032a": "सर्वज्ञेन विधिज्ञेन धर्मज्ञानवता सता\n",
    "18005032c": "अतीन्द्रियेण शुचिना तपसा भावितात्मना\n",
    "18005033a": "ऐश्वर्ये वर्तता चैव सांख्ययोगविदा तथा\n",
    "18005033c": "नैकतन्त्रविबुद्धेन दृष्ट्वा दिव्येन चक्षुषा\n",
    "18005034a": "कीर्तिं प्रथयता लोके पाण्डवानां महात्मनाम्\n",
    "18005034c": "अन्येषां क्षत्रियाणां च भूरिद्रविणतेजसाम्\n",
    "18005035a": "य इदं श्रावयेद्विद्वान्सदा पर्वणि पर्वणि\n",
    "18005035c": "धूतपाप्मा जितस्वर्गो ब्रह्मभूयाय गच्छति\n",
    "18005036a": "यश्चेदं श्रावयेच्छ्राद्धे ब्राह्मणान्पादमन्ततः\n",
    "18005036c": "अक्षय्यमन्नपानं वै पितॄंस्तस्योपतिष्ठते\n",
    "18005037a": "अह्ना यदेनः कुरुते इन्द्रियैर्मनसापि वा\n",
    "18005037c": "महाभारतमाख्याय पश्चात्संध्यां प्रमुच्यते\n",
    "18005038a": "धर्मे चार्थे च कामे च मोक्षे च भरतर्षभ\n",
    "18005038c": "यदिहास्ति तदन्यत्र यन्नेहास्ति न तत्क्वचित्\n",
    "18005039a": "जयो नामेतिहासोऽयं श्रोतव्यो भूतिमिच्छता\n",
    "18005039c": "राज्ञा राजसुतैश्चापि गर्भिण्या चैव योषिता\n",
    "18005040a": "स्वर्गकामो लभेत्स्वर्गं जयकामो लभेज्जयम्\n",
    "18005040c": "गर्भिणी लभते पुत्रं कन्यां वा बहुभागिनीम्\n",
    "18005041a": "अनागतं त्रिभिर्वर्षैः कृष्णद्वैपायनः प्रभुः\n",
    "18005041c": "संदर्भं भारतस्यास्य कृतवान्धर्मकाम्यया\n",
    "18005042a": "नारदोऽश्रावयद्देवानसितो देवलः पितॄन्\n",
    "18005042c": "रक्षो यक्षाञ्शुको मर्त्यान्वैशंपायन एव तु\n",
    "18005043a": "इतिहासमिमं पुण्यं महार्थं वेदसंमितम्\n",
    "18005043c": "श्रावयेद्यस्तु वर्णांस्त्रीन्कृत्वा ब्राह्मणमग्रतः\n",
    "18005044a": "स नरः पापनिर्मुक्तः कीर्तिं प्राप्येह शौनक\n",
    "18005044c": "गच्छेत्परमिकां सिद्धिमत्र मे नास्ति संशयः\n",
    "18005045a": "भारताध्ययनात्पुण्यादपि पादमधीयतः\n",
    "18005045c": "श्रद्दधानस्य पूयन्ते सर्वपापान्यशेषतः\n",
    "18005046a": "महर्षिर्भगवान्व्यासः कृत्वेमां संहितां पुरा\n",
    "18005046c": "श्लोकैश्चतुर्भिर्भगवान्पुत्रमध्यापयच्छुकम्\n",
    "18005047a": "मातापितृसहस्राणि पुत्रदारशतानि च\n",
    "18005047c": "संसारेष्वनुभूतानि यान्ति यास्यन्ति चापरे\n",
    "18005048a": "हर्षस्थानसहस्राणि भयस्थानशतानि च\n",
    "18005048c": "दिवसे दिवसे मूढमाविशन्ति न पण्डितम्\n",
    "18005049a": "ऊर्ध्वबाहुर्विरौम्येष न च कश्चिच्छृणोति मे\n",
    "18005049c": "धर्मादर्थश्च कामश्च स किमर्थं न सेव्यते\n",
    "18005050a": "न जातु कामान्न भयान्न लोभा;द्धर्मं त्यजेज्जीवितस्यापि हेतोः\n",
    "18005050c": "नित्यो धर्मः सुखदुःखे त्वनित्ये; जीवो नित्यो हेतुरस्य त्वनित्यः\n",
    "18005051a": "इमां भारतसावित्रीं प्रातरुत्थाय यः पठेत्\n",
    "18005051c": "स भारतफलं प्राप्य परं ब्रह्माधिगच्छति\n",
    "18005052a": "यथा समुद्रो भगवान्यथा च हिमवान्गिरिः\n",
    "18005052c": "ख्यातावुभौ रत्ननिधी तथा भारतमुच्यते\n",
    "18005053a": "महाभारतमाख्यानं यः पठेत्सुसमाहितः\n",
    "18005053c": "स गच्छेत्परमां सिद्धिमिति मे नास्ति संशयः\n",
    "18005054a": "द्वैपायनोष्ठपुटनिःसृतमप्रमेयं; पुण्यं पवित्रमथ पापहरं शिवं च\n",
    "18005054c": "यो भारतं समधिगच्छति वाच्यमानं; किं तस्य पुष्करजलैरभिषेचनेन\n"
}