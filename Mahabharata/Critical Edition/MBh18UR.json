{
    "18001001": "janamejaya uvāca\n",
    "18001001a": "svargaṁ triviṣṭapaṁ prāpya mama pūrvapitāmahāḥ\n",
    "18001001c": "pāṇḍavā dhārtarāṣṭrāś ca kāni sthānāni bhejire\n",
    "18001002a": "etad icchāmy ahaṁ śrotuṁ sarvavic cāsi me mataḥ\n",
    "18001002c": "maharṣiṇābhyanujñāto vyāsenādbhutakarmaṇā\n",
    "18001003": "vaiśaṁpāyana uvāca\n",
    "18001003a": "svargaṁ triviṣṭapaṁ prāpya tava pūrvapitāmahāḥ\n",
    "18001003c": "yudhiṣṭhiraprabhr̥tayo yad akurvata tac chr̥ṇu\n",
    "18001004a": "svargaṁ triviṣṭapaṁ prāpya dharmarājo yudhiṣṭhiraḥ\n",
    "18001004c": "duryodhanaṁ śriyā juṣṭaṁ dadarśāsīnam āsane\n",
    "18001005a": "bhrājamānam ivādityaṁ vīralakṣmyābhisaṁvr̥tam\n",
    "18001005c": "devair bhrājiṣṇubhiḥ sādhyaiḥ sahitaṁ puṇyakarmabhiḥ\n",
    "18001006a": "tato yudhiṣṭhiro dr̥ṣṭvā duryodhanam amarṣitaḥ\n",
    "18001006c": "sahasā saṁnivr̥tto ’bhūc chriyaṁ dr̥ṣṭvā suyodhane\n",
    "18001007a": "bruvann uccair vacas tān vai nāhaṁ duryodhanena vai\n",
    "18001007c": "sahitaḥ kāmaye lokām̐l lubdhenādīrghadarśinā\n",
    "18001008a": "yatkr̥te pr̥thivī sarvā suhr̥do bāndhavās tathā\n",
    "18001008c": "hatāsmābhiḥ prasahyājau kliṣṭaiḥ pūrvaṁ mahāvane\n",
    "18001009a": "draupadī ca sabhāmadhye pāñcālī dharmacāriṇī\n",
    "18001009c": "parikliṣṭānavadyāṅgī patnī no gurusaṁnidhau\n",
    "18001010a": "svasti devā na me kāmaḥ suyodhanam udīkṣitum\n",
    "18001010c": "tatrāhaṁ gantum icchāmi yatra te bhrātaro mama\n",
    "18001011a": "maivam ity abravīt taṁ tu nāradaḥ prahasann iva\n",
    "18001011c": "svarge nivāso rājendra viruddhaṁ cāpi naśyati\n",
    "18001012a": "yudhiṣṭhira mahābāho maivaṁ vocaḥ kathaṁ cana\n",
    "18001012c": "duryodhanaṁ prati nr̥paṁ śr̥ṇu cedaṁ vaco mama\n",
    "18001013a": "eṣa duryodhano rājā pūjyate tridaśaiḥ saha\n",
    "18001013c": "sadbhiś ca rājapravarair ya ime svargavāsinaḥ\n",
    "18001014a": "vīralokagatiṁ prāpto yuddhe hutvātmanas tanum\n",
    "18001014c": "yūyaṁ sarve surasamā yena yuddhe samāsitāḥ\n",
    "18001015a": "sa eṣa kṣatradharmeṇa sthānam etad avāptavān\n",
    "18001015c": "bhaye mahati yo ’bhīto babhūva pr̥thivīpatiḥ\n",
    "18001016a": "na tan manasi kartavyaṁ putra yad dyūtakāritam\n",
    "18001016c": "draupadyāś ca parikleśaṁ na cintayitum arhasi\n",
    "18001017a": "ye cānye ’pi parikleśā yuṣmākaṁ dyūtakāritāḥ\n",
    "18001017c": "saṁgrāmeṣv atha vānyatra na tān saṁsmartum arhasi\n",
    "18001018a": "samāgaccha yathānyāyaṁ rājñā duryodhanena vai\n",
    "18001018c": "svargo ’yaṁ neha vairāṇi bhavanti manujādhipa\n",
    "18001019a": "nāradenaivam uktas tu kururājo yudhiṣṭhiraḥ\n",
    "18001019c": "bhrātr̥̄n papraccha medhāvī vākyam etad uvāca ha\n",
    "18001020a": "yadi duryodhanasyaite vīralokāḥ sanātanāḥ\n",
    "18001020c": "adharmajñasya pāpasya pr̥thivīsuhr̥dadruhaḥ\n",
    "18001021a": "yatkr̥te pr̥thivī naṣṭā sahayā sarathadvipā\n",
    "18001021c": "vayaṁ ca manyunā dagdhā vairaṁ praticikīrṣavaḥ\n",
    "18001022a": "ye te vīrā mahātmāno bhrātaro me mahāvratāḥ\n",
    "18001022c": "satyapratijñā lokasya śūrā vai satyavādinaḥ\n",
    "18001023a": "teṣām idānīṁ ke lokā draṣṭum icchāmi tān aham\n",
    "18001023c": "karṇaṁ caiva mahātmānaṁ kaunteyaṁ satyasaṁgaram\n",
    "18001024a": "dhr̥ṣṭadyumnaṁ sātyakiṁ ca dhr̥ṣṭadyumnasya cātmajān\n",
    "18001024c": "ye ca śastrair vadhaṁ prāptāḥ kṣatradharmeṇa pārthivāḥ\n",
    "18001025a": "kva nu te pārthivā brahman naitān paśyāmi nārada\n",
    "18001025c": "virāṭadrupadau caiva dhr̥ṣṭaketumukhāṁś ca tān\n",
    "18001026a": "śikhaṇḍinaṁ ca pāñcālyaṁ draupadeyāṁś ca sarvaśaḥ\n",
    "18001026c": "abhimanyuṁ ca durdharṣaṁ draṣṭum icchāmi nārada\n",
    "18002001": "yudhiṣṭhira uvāca\n",
    "18002001a": "neha paśyāmi vibudhā rādheyam amitaujasam\n",
    "18002001c": "bhrātarau ca mahātmānau yudhāmanyūttamaujasau\n",
    "18002002a": "juhuvur ye śarīrāṇi raṇavahnau mahārathāḥ\n",
    "18002002c": "rājāno rājaputrāś ca ye madarthe hatā raṇe\n",
    "18002003a": "kva te mahārathāḥ sarve śārdūlasamavikramāḥ\n",
    "18002003c": "tair apy ayaṁ jito lokaḥ kaccit puruṣasattamaiḥ\n",
    "18002004a": "yadi lokān imān prāptās te ca sarve mahārathāḥ\n",
    "18002004c": "sthitaṁ vitta hi māṁ devāḥ sahitaṁ tair mahātmabhiḥ\n",
    "18002005a": "kaccin na tair avāpto ’yaṁ nr̥pair loko ’kṣayaḥ śubhaḥ\n",
    "18002005c": "na tair ahaṁ vinā vatsye jñātibhir bhrātr̥bhis tathā\n",
    "18002006a": "mātur hi vacanaṁ śrutvā tadā salilakarmaṇi\n",
    "18002006c": "karṇasya kriyatāṁ toyam iti tapyāmi tena vai\n",
    "18002007a": "idaṁ ca paritapyāmi punaḥ punar ahaṁ surāḥ\n",
    "18002007c": "yan mātuḥ sadr̥śau pādau tasyāham amitaujasaḥ\n",
    "18002008a": "dr̥ṣṭvaiva taṁ nānugataḥ karṇaṁ parabalārdanam\n",
    "18002008c": "na hy asmān karṇasahitāñ jayec chakro ’pi saṁyuge\n",
    "18002009a": "tam ahaṁ yatratatrasthaṁ draṣṭum icchāmi sūryajam\n",
    "18002009c": "avijñāto mayā yo ’sau ghātitaḥ savyasācinā\n",
    "18002010a": "bhīmaṁ ca bhīmavikrāntaṁ prāṇebhyo ’pi priyaṁ mama\n",
    "18002010c": "arjunaṁ cendrasaṁkāśaṁ yamau tau ca yamopamau\n",
    "18002011a": "draṣṭum icchāmi tāṁ cāhaṁ pāñcālīṁ dharmacāriṇīm\n",
    "18002011c": "na ceha sthātum icchāmi satyam etad bravīmi vaḥ\n",
    "18002012a": "kiṁ me bhrātr̥vihīnasya svargeṇa surasattamāḥ\n",
    "18002012c": "yatra te sa mama svargo nāyaṁ svargo mato mama\n",
    "18002013": "devā ūcuḥ\n",
    "18002013a": "yadi vai tatra te śraddhā gamyatāṁ putra māciram\n",
    "18002013c": "priye hi tava vartāmo devarājasya śāsanāt\n",
    "18002014": "vaiśaṁpāyana uvāca\n",
    "18002014a": "ity uktvā taṁ tato devā devadūtam upādiśan\n",
    "18002014c": "yudhiṣṭhirasya suhr̥do darśayeti paraṁtapa\n",
    "18002015a": "tataḥ kuntīsuto rājā devadūtaś ca jagmatuḥ\n",
    "18002015c": "sahitau rājaśārdūla yatra te puruṣarṣabhāḥ\n",
    "18002016a": "agrato devadūtas tu yayau rājā ca pr̥ṣṭhataḥ\n",
    "18002016c": "panthānam aśubhaṁ durgaṁ sevitaṁ pāpakarmabhiḥ\n",
    "18002017a": "tamasā saṁvr̥taṁ ghoraṁ keśaśaivalaśādvalam\n",
    "18002017c": "yuktaṁ pāpakr̥tāṁ gandhair māṁsaśoṇitakardamam\n",
    "18002018a": "daṁśotthānaṁ sajhillīkaṁ makṣikāmaśakāvr̥tam\n",
    "18002018c": "itaś cetaś ca kuṇapaiḥ samantāt parivāritam\n",
    "18002019a": "asthikeśasamākīrṇaṁ kr̥mikīṭasamākulam\n",
    "18002019c": "jvalanena pradīptena samantāt pariveṣṭitam\n",
    "18002020a": "ayomukhaiś ca kākolair gr̥dhraiś ca samabhidrutam\n",
    "18002020c": "sūcīmukhais tathā pretair vindhyaśailopamair vr̥tam\n",
    "18002021a": "medorudhirayuktaiś ca chinnabāhūrupāṇibhiḥ\n",
    "18002021c": "nikr̥ttodarapādaiś ca tatra tatra praveritaiḥ\n",
    "18002022a": "sa tat kuṇapadurgandham aśivaṁ romaharṣaṇam\n",
    "18002022c": "jagāma rājā dharmātmā madhye bahu vicintayan\n",
    "18002023a": "dadarśoṣṇodakaiḥ pūrṇāṁ nadīṁ cāpi sudurgamām\n",
    "18002023c": "asipatravanaṁ caiva niśitakṣurasaṁvr̥tam\n",
    "18002024a": "karambhavālukās taptā āyasīś ca śilāḥ pr̥thak\n",
    "18002024c": "lohakumbhīś ca tailasya kvāthyamānāḥ samantataḥ\n",
    "18002025a": "kūṭaśālmalikaṁ cāpi dusparśaṁ tīkṣṇakaṇṭakam\n",
    "18002025c": "dadarśa cāpi kaunteyo yātanāḥ pāpakarmiṇām\n",
    "18002026a": "sa taṁ durgandham ālakṣya devadūtam uvāca ha\n",
    "18002026c": "kiyad adhvānam asmābhir gantavyam idam īdr̥śam\n",
    "18002027a": "kva ca te bhrātaro mahyaṁ tan mamākhyātum arhasi\n",
    "18002027c": "deśo ’yaṁ kaś ca devānām etad icchāmi veditum\n",
    "18002028a": "sa saṁnivavr̥te śrutvā dharmarājasya bhāṣitam\n",
    "18002028c": "devadūto ’bravīc cainam etāvad gamanaṁ tava\n",
    "18002029a": "nivartitavyaṁ hi mayā tathāsmy ukto divaukasaiḥ\n",
    "18002029c": "yadi śrānto ’si rājendra tvam athāgantum arhasi\n",
    "18002030a": "yudhiṣṭhiras tu nirviṇṇas tena gandhena mūrchitaḥ\n",
    "18002030c": "nivartane dhr̥tamanāḥ paryāvartata bhārata\n",
    "18002031a": "sa saṁnivr̥tto dharmātmā duḥkhaśokasamanvitaḥ\n",
    "18002031c": "śuśrāva tatra vadatāṁ dīnā vācaḥ samantataḥ\n",
    "18002032a": "bho bho dharmaja rājarṣe puṇyābhijana pāṇḍava\n",
    "18002032c": "anugrahārtham asmākaṁ tiṣṭha tāvan muhūrtakam\n",
    "18002033a": "āyāti tvayi durdharṣe vāti puṇyaḥ samīraṇaḥ\n",
    "18002033c": "tava gandhānugas tāta yenāsmān sukham āgamat\n",
    "18002034a": "te vayaṁ pārtha dīrghasya kālasya puruṣarṣabha\n",
    "18002034c": "sukham āsādayiṣyāmas tvāṁ dr̥ṣṭvā rājasattama\n",
    "18002035a": "saṁtiṣṭhasva mahābāho muhūrtam api bhārata\n",
    "18002035c": "tvayi tiṣṭhati kauravya yātanāsmān na bādhate\n",
    "18002036a": "evaṁ bahuvidhā vācaḥ kr̥paṇā vedanāvatām\n",
    "18002036c": "tasmin deśe sa śuśrāva samantād vadatāṁ nr̥pa\n",
    "18002037a": "teṣāṁ tad vacanaṁ śrutvā dayāvān dīnabhāṣiṇām\n",
    "18002037c": "aho kr̥cchram iti prāha tasthau sa ca yudhiṣṭhiraḥ\n",
    "18002038a": "sa tā giraḥ purastād vai śrutapūrvāḥ punaḥ punaḥ\n",
    "18002038c": "glānānāṁ duḥkhitānāṁ ca nābhyajānata pāṇḍavaḥ\n",
    "18002039a": "abudhyamānas tā vāco dharmaputro yudhiṣṭhiraḥ\n",
    "18002039c": "uvāca ke bhavanto vai kimartham iha tiṣṭhatha\n",
    "18002040a": "ity uktās te tataḥ sarve samantād avabhāṣire\n",
    "18002040c": "karṇo ’haṁ bhīmaseno ’ham arjuno ’ham iti prabho\n",
    "18002041a": "nakulaḥ sahadevo ’haṁ dhr̥ṣṭadyumno ’ham ity uta\n",
    "18002041c": "draupadī draupadeyāś ca ity evaṁ te vicukruśuḥ\n",
    "18002042a": "tā vācaḥ sa tadā śrutvā taddeśasadr̥śīr nr̥pa\n",
    "18002042c": "tato vimamr̥śe rājā kiṁ nv idaṁ daivakāritam\n",
    "18002043a": "kiṁ nu tat kaluṣaṁ karma kr̥tam ebhir mahātmabhiḥ\n",
    "18002043c": "karṇena draupadeyair vā pāñcālyā vā sumadhyayā\n",
    "18002044a": "ya ime pāpagandhe ’smin deśe santi sudāruṇe\n",
    "18002044c": "na hi jānāmi sarveṣāṁ duṣkr̥taṁ puṇyakarmaṇām\n",
    "18002045a": "kiṁ kr̥tvā dhr̥tarāṣṭrasya putro rājā suyodhanaḥ\n",
    "18002045c": "tathā śriyā yutaḥ pāpaḥ saha sarvaiḥ padānugaiḥ\n",
    "18002046a": "mahendra iva lakṣmīvān āste paramapūjitaḥ\n",
    "18002046c": "kasyedānīṁ vikāro ’yaṁ yad ime narakaṁ gatāḥ\n",
    "18002047a": "sarvadharmavidaḥ śūrāḥ satyāgamaparāyaṇāḥ\n",
    "18002047c": "kṣātradharmaparāḥ prājñā yajvāno bhūridakṣiṇāḥ\n",
    "18002048a": "kiṁ nu supto ’smi jāgarmi cetayāno na cetaye\n",
    "18002048c": "aho cittavikāro ’yaṁ syād vā me cittavibhramaḥ\n",
    "18002049a": "evaṁ bahuvidhaṁ rājā vimamarśa yudhiṣṭhiraḥ\n",
    "18002049c": "duḥkhaśokasamāviṣṭaś cintāvyākulitendriyaḥ\n",
    "18002050a": "krodham āhārayac caiva tīvraṁ dharmasuto nr̥paḥ\n",
    "18002050c": "devāṁś ca garhayām āsa dharmaṁ caiva yudhiṣṭhiraḥ\n",
    "18002051a": "sa tīvragandhasaṁtapto devadūtam uvāca ha\n",
    "18002051c": "gamyatāṁ bhadra yeṣāṁ tvaṁ dūtas teṣām upāntikam\n",
    "18002052a": "na hy ahaṁ tatra yāsyāmi sthito ’smīti nivedyatām\n",
    "18002052c": "matsaṁśrayād ime dūta sukhino bhrātaro hi me\n",
    "18002053a": "ity uktaḥ sa tadā dūtaḥ pāṇḍuputreṇa dhīmatā\n",
    "18002053c": "jagāma tatra yatrāste devarājaḥ śatakratuḥ\n",
    "18002054a": "nivedayām āsa ca tad dharmarājacikīrṣitam\n",
    "18002054c": "yathoktaṁ dharmaputreṇa sarvam eva janādhipa\n",
    "18003001": "vaiśaṁpāyana uvāca\n",
    "18003001a": "sthite muhūrtaṁ pārthe tu dharmarāje yudhiṣṭhire\n",
    "18003001c": "ājagmus tatra kauravya devāḥ śakrapurogamāḥ\n",
    "18003002a": "svayaṁ vigrahavān dharmo rājānaṁ prasamīkṣitum\n",
    "18003002c": "tatrājagāma yatrāsau kururājo yudhiṣṭhiraḥ\n",
    "18003003a": "teṣu bhāsvaradeheṣu puṇyābhijanakarmasu\n",
    "18003003c": "samāgateṣu deveṣu vyagamat tat tamo nr̥pa\n",
    "18003004a": "nādr̥śyanta ca tās tatra yātanāḥ pāpakarmiṇām\n",
    "18003004c": "nadī vaitaraṇī caiva kūṭaśālmalinā saha\n",
    "18003005a": "lohakumbhyaḥ śilāś caiva nādr̥śyanta bhayānakāḥ\n",
    "18003005c": "vikr̥tāni śarīrāṇi yāni tatra samantataḥ\n",
    "18003005e": "dadarśa rājā kaunteyas tāny adr̥śyāni cābhavan\n",
    "18003006a": "tato vāyuḥ sukhasparśaḥ puṇyagandhavahaḥ śivaḥ\n",
    "18003006c": "vavau devasamīpasthaḥ śītalo ’tīva bhārata\n",
    "18003007a": "marutaḥ saha śakreṇa vasavaś cāśvinau saha\n",
    "18003007c": "sādhyā rudrās tathādityā ye cānye ’pi divaukasaḥ\n",
    "18003008a": "sarve tatra samājagmuḥ siddhāś ca paramarṣayaḥ\n",
    "18003008c": "yatra rājā mahātejā dharmaputraḥ sthito ’bhavat\n",
    "18003009a": "tataḥ śakraḥ surapatiḥ śriyā paramayā yutaḥ\n",
    "18003009c": "yudhiṣṭhiram uvācedaṁ sāntvapūrvam idaṁ vacaḥ\n",
    "18003010a": "yudhiṣṭhira mahābāho prītā devagaṇās tava\n",
    "18003010c": "ehy ehi puruṣavyāghra kr̥tam etāvatā vibho\n",
    "18003010e": "siddhiḥ prāptā tvayā rājam̐l lokāś cāpy akṣayās tava\n",
    "18003011a": "na ca manyus tvayā kāryaḥ śr̥ṇu cedaṁ vaco mama\n",
    "18003011c": "avaśyaṁ narakas tāta draṣṭavyaḥ sarvarājabhiḥ\n",
    "18003012a": "śubhānām aśubhānāṁ ca dvau rāśī puruṣarṣabha\n",
    "18003012c": "yaḥ pūrvaṁ sukr̥taṁ bhuṅkte paścān nirayam eti saḥ\n",
    "18003012e": "pūrvaṁ narakabhāgyas tu paścāt svargam upaiti saḥ\n",
    "18003013a": "bhūyiṣṭhaṁ pāpakarmā yaḥ sa pūrvaṁ svargam aśnute\n",
    "18003013c": "tena tvam evaṁ gamito mayā śreyorthinā nr̥pa\n",
    "18003014a": "vyājena hi tvayā droṇa upacīrṇaḥ sutaṁ prati\n",
    "18003014c": "vyājenaiva tato rājan darśito narakas tava\n",
    "18003015a": "yathaiva tvaṁ tathā bhīmas tathā pārtho yamau tathā\n",
    "18003015c": "draupadī ca tathā kr̥ṣṇā vyājena narakaṁ gatāḥ\n",
    "18003016a": "āgaccha naraśārdūla muktās te caiva kilbiṣāt\n",
    "18003016c": "svapakṣāś caiva ye tubhyaṁ pārthivā nihatā raṇe\n",
    "18003016e": "sarve svargam anuprāptās tān paśya puruṣarṣabha\n",
    "18003017a": "karṇaś caiva maheṣvāsaḥ sarvaśastrabhr̥tāṁ varaḥ\n",
    "18003017c": "sa gataḥ paramāṁ siddhiṁ yadarthaṁ paritapyase\n",
    "18003018a": "taṁ paśya puruṣavyāghram ādityatanayaṁ vibho\n",
    "18003018c": "svasthānasthaṁ mahābāho jahi śokaṁ nararṣabha\n",
    "18003019a": "bhrātr̥̄ṁś cānyāṁs tathā paśya svapakṣāṁś caiva pārthivān\n",
    "18003019c": "svaṁ svaṁ sthānam anuprāptān vyetu te mānaso jvaraḥ\n",
    "18003020a": "anubhūya pūrvaṁ tvaṁ kr̥cchram itaḥ prabhr̥ti kaurava\n",
    "18003020c": "viharasva mayā sārdhaṁ gataśoko nirāmayaḥ\n",
    "18003021a": "karmaṇāṁ tāta puṇyānāṁ jitānāṁ tapasā svayam\n",
    "18003021c": "dānānāṁ ca mahābāho phalaṁ prāpnuhi pāṇḍava\n",
    "18003022a": "adya tvāṁ devagandharvā divyāś cāpsaraso divi\n",
    "18003022c": "upasevantu kalyāṇaṁ virajombaravāsasaḥ\n",
    "18003023a": "rājasūyajitām̐l lokān aśvamedhābhivardhitān\n",
    "18003023c": "prāpnuhi tvaṁ mahābāho tapasaś ca phalaṁ mahat\n",
    "18003024a": "upary upari rājñāṁ hi tava lokā yudhiṣṭhira\n",
    "18003024c": "hariścandrasamāḥ pārtha yeṣu tvaṁ vihariṣyasi\n",
    "18003025a": "māndhātā yatra rājarṣir yatra rājā bhagīrathaḥ\n",
    "18003025c": "dauḥṣantir yatra bharatas tatra tvaṁ vihariṣyasi\n",
    "18003026a": "eṣā devanadī puṇyā pārtha trailokyapāvanī\n",
    "18003026c": "ākāśagaṅgā rājendra tatrāplutya gamiṣyasi\n",
    "18003027a": "atra snātasya te bhāvo mānuṣo vigamiṣyati\n",
    "18003027c": "gataśoko nirāyāso muktavairo bhaviṣyasi\n",
    "18003028a": "evaṁ bruvati devendre kauravendraṁ yudhiṣṭhiram\n",
    "18003028c": "dharmo vigrahavān sākṣād uvāca sutam ātmanaḥ\n",
    "18003029a": "bho bho rājan mahāprājña prīto ’smi tava putraka\n",
    "18003029c": "madbhaktyā satyavākyena kṣamayā ca damena ca\n",
    "18003030a": "eṣā tr̥tīyā jijñāsā tava rājan kr̥tā mayā\n",
    "18003030c": "na śakyase cālayituṁ svabhāvāt pārtha hetubhiḥ\n",
    "18003031a": "pūrvaṁ parīkṣito hi tvam āsīr dvaitavanaṁ prati\n",
    "18003031c": "araṇīsahitasyārthe tac ca nistīrṇavān asi\n",
    "18003032a": "sodaryeṣu vinaṣṭeṣu draupadyāṁ tatra bhārata\n",
    "18003032c": "śvarūpadhāriṇā putra punas tvaṁ me parīkṣitaḥ\n",
    "18003033a": "idaṁ tr̥tīyaṁ bhrātr̥̄ṇām arthe yat sthātum icchasi\n",
    "18003033c": "viśuddho ’si mahābhāga sukhī vigatakalmaṣaḥ\n",
    "18003034a": "na ca te bhrātaraḥ pārtha narakasthā viśāṁ pate\n",
    "18003034c": "māyaiṣā devarājena mahendreṇa prayojitā\n",
    "18003035a": "avaśyaṁ narakas tāta draṣṭavyaḥ sarvarājabhiḥ\n",
    "18003035c": "tatas tvayā prāptam idaṁ muhūrtaṁ duḥkham uttamam\n",
    "18003036a": "na savyasācī bhīmo vā yamau vā puruṣarṣabhau\n",
    "18003036c": "karṇo vā satyavāk śūro narakārhāś ciraṁ nr̥pa\n",
    "18003037a": "na kr̥ṣṇā rājaputrī ca narakārhā yudhiṣṭhira\n",
    "18003037c": "ehy ehi bharataśreṣṭha paśya gaṅgāṁ trilokagām\n",
    "18003038a": "evam uktaḥ sa rājarṣis tava pūrvapitāmahaḥ\n",
    "18003038c": "jagāma saha dharmeṇa sarvaiś ca tridaśālayaiḥ\n",
    "18003039a": "gaṅgāṁ devanadīṁ puṇyāṁ pāvanīm r̥ṣisaṁstutām\n",
    "18003039c": "avagāhya tu tāṁ rājā tanuṁ tatyāja mānuṣīm\n",
    "18003040a": "tato divyavapur bhūtvā dharmarājo yudhiṣṭhiraḥ\n",
    "18003040c": "nirvairo gatasaṁtāpo jale tasmin samāplutaḥ\n",
    "18003041a": "tato yayau vr̥to devaiḥ kururājo yudhiṣṭhiraḥ\n",
    "18003041c": "dharmeṇa sahito dhīmān stūyamāno maharṣibhiḥ\n",
    "18004001": "vaiśaṁpāyana uvāca\n",
    "18004001a": "tato yudhiṣṭhiro rājā devaiḥ sarṣimarudgaṇaiḥ\n",
    "18004001c": "pūjyamāno yayau tatra yatra te kurupuṁgavāḥ\n",
    "18004002a": "dadarśa tatra govindaṁ brāhmeṇa vapuṣānvitam\n",
    "18004002c": "tenaiva dr̥ṣṭapūrveṇa sādr̥śyenopasūcitam\n",
    "18004003a": "dīpyamānaṁ svavapuṣā divyair astrair upasthitam\n",
    "18004003c": "cakraprabhr̥tibhir ghorair divyaiḥ puruṣavigrahaiḥ\n",
    "18004003e": "upāsyamānaṁ vīreṇa phalgunena suvarcasā\n",
    "18004004a": "aparasminn athoddeśe karṇaṁ śastrabhr̥tāṁ varam\n",
    "18004004c": "dvādaśādityasahitaṁ dadarśa kurunandanaḥ\n",
    "18004005a": "athāparasminn uddeśe marudgaṇavr̥taṁ prabhum\n",
    "18004005c": "bhīmasenam athāpaśyat tenaiva vapuṣānvitam\n",
    "18004006a": "aśvinos tu tathā sthāne dīpyamānau svatejasā\n",
    "18004006c": "nakulaṁ sahadevaṁ ca dadarśa kurunandanaḥ\n",
    "18004007a": "tathā dadarśa pāñcālīṁ kamalotpalamālinīm\n",
    "18004007c": "vapuṣā svargam ākramya tiṣṭhantīm arkavarcasam\n",
    "18004008a": "athaināṁ sahasā rājā praṣṭum aicchad yudhiṣṭhiraḥ\n",
    "18004008c": "tato ’sya bhagavān indraḥ kathayām āsa devarāṭ\n",
    "18004009a": "śrīr eṣā draupadīrūpā tvadarthe mānuṣaṁ gatā\n",
    "18004009c": "ayonijā lokakāntā puṇyagandhā yudhiṣṭhira\n",
    "18004010a": "drupadasya kule jātā bhavadbhiś copajīvitā\n",
    "18004010c": "ratyarthaṁ bhavatāṁ hy eṣā nirmitā śūlapāṇinā\n",
    "18004011a": "ete pañca mahābhāgā gandharvāḥ pāvakaprabhāḥ\n",
    "18004011c": "draupadyās tanayā rājan yuṣmākam amitaujasaḥ\n",
    "18004012a": "paśya gandharvarājānaṁ dhr̥tarāṣṭraṁ manīṣiṇam\n",
    "18004012c": "enaṁ ca tvaṁ vijānīhi bhrātaraṁ pūrvajaṁ pituḥ\n",
    "18004013a": "ayaṁ te pūrvajo bhrātā kaunteyaḥ pāvakadyutiḥ\n",
    "18004013c": "sūryaputro ’grajaḥ śreṣṭho rādheya iti viśrutaḥ\n",
    "18004013e": "ādityasahito yāti paśyainaṁ puruṣarṣabha\n",
    "18004014a": "sādhyānām atha devānāṁ vasūnāṁ marutām api\n",
    "18004014c": "gaṇeṣu paśya rājendra vr̥ṣṇyandhakamahārathān\n",
    "18004014e": "sātyakipramukhān vīrān bhojāṁś caiva mahārathān\n",
    "18004015a": "somena sahitaṁ paśya saubhadram aparājitam\n",
    "18004015c": "abhimanyuṁ maheṣvāsaṁ niśākarasamadyutim\n",
    "18004016a": "eṣa pāṇḍur maheṣvāsaḥ kuntyā mādryā ca saṁgataḥ\n",
    "18004016c": "vimānena sadābhyeti pitā tava mamāntikam\n",
    "18004017a": "vasubhiḥ sahitaṁ paśya bhīṣmaṁ śāṁtanavaṁ nr̥pam\n",
    "18004017c": "droṇaṁ br̥haspateḥ pārśve gurum enaṁ niśāmaya\n",
    "18004018a": "ete cānye mahīpālā yodhās tava ca pāṇḍava\n",
    "18004018c": "gandharvaiḥ sahitā yānti yakṣaiḥ puṇyajanais tathā\n",
    "18004019a": "guhyakānāṁ gatiṁ cāpi ke cit prāptā nr̥sattamāḥ\n",
    "18004019c": "tyaktvā dehaṁ jitasvargāḥ puṇyavāgbuddhikarmabhiḥ\n",
    "18005001": "janamejaya uvāca\n",
    "18005001a": "bhīṣmadroṇau mahātmānau dhr̥tarāṣṭraś ca pārthivaḥ\n",
    "18005001c": "virāṭadrupadau cobhau śaṅkhaś caivottaras tathā\n",
    "18005002a": "dhr̥ṣṭaketur jayatseno rājā caiva sa satyajit\n",
    "18005002c": "duryodhanasutāś caiva śakuniś caiva saubalaḥ\n",
    "18005003a": "karṇaputrāś ca vikrāntā rājā caiva jayadrathaḥ\n",
    "18005003c": "ghaṭotkacādayaś caiva ye cānye nānukīrtitāḥ\n",
    "18005004a": "ye cānye kīrtitās tatra rājāno dīptamūrtayaḥ\n",
    "18005004c": "svarge kālaṁ kiyantaṁ te tasthus tad api śaṁsa me\n",
    "18005005a": "āhosvic chāśvataṁ sthānaṁ teṣāṁ tatra dvijottama\n",
    "18005005c": "ante vā karmaṇaḥ kāṁ te gatiṁ prāptā nararṣabhāḥ\n",
    "18005005e": "etad icchāmy ahaṁ śrotuṁ procyamānaṁ tvayā dvija\n",
    "18005006": "sūta uvāca\n",
    "18005006a": "ity uktaḥ sa tu viprarṣir anujñāto mahātmanā\n",
    "18005006c": "vyāsena tasya nr̥pater ākhyātum upacakrame\n",
    "18005007": "vaiśaṁpāyana uvāca\n",
    "18005007a": "gantavyaṁ karmaṇām ante sarveṇa manujādhipa\n",
    "18005007c": "śr̥ṇu guhyam idaṁ rājan devānāṁ bharatarṣabha\n",
    "18005007e": "yad uvāca mahātejā divyacakṣuḥ pratāpavān\n",
    "18005008a": "muniḥ purāṇaḥ kauravya pārāśaryo mahāvrataḥ\n",
    "18005008c": "agādhabuddhiḥ sarvajño gatijñaḥ sarvakarmaṇām\n",
    "18005009a": "vasūn eva mahātejā bhīṣmaḥ prāpa mahādyutiḥ\n",
    "18005009c": "aṣṭāv eva hi dr̥śyante vasavo bharatarṣabha\n",
    "18005010a": "br̥haspatiṁ viveśātha droṇo hy aṅgirasāṁ varam\n",
    "18005010c": "kr̥tavarmā tu hārdikyaḥ praviveśa marudgaṇam\n",
    "18005011a": "sanatkumāraṁ pradyumnaḥ praviveśa yathāgatam\n",
    "18005011c": "dhr̥tarāṣṭro dhaneśasya lokān prāpa durāsadān\n",
    "18005012a": "dhr̥tarāṣṭreṇa sahitā gāndhārī ca yaśasvinī\n",
    "18005012c": "patnībhyāṁ sahitaḥ pāṇḍur mahendrasadanaṁ yayau\n",
    "18005013a": "virāṭadrupadau cobhau dhr̥ṣṭaketuś ca pārthivaḥ\n",
    "18005013c": "niśaṭhākrūrasāmbāś ca bhānuḥ kampo viḍūrathaḥ\n",
    "18005014a": "bhūriśravāḥ śalaś caiva bhūriś ca pr̥thivīpatiḥ\n",
    "18005014c": "ugrasenas tathā kaṁso vasudevaś ca vīryavān\n",
    "18005015a": "uttaraś ca saha bhrātrā śaṅkhena narapuṁgavaḥ\n",
    "18005015c": "viśveṣāṁ devatānāṁ te viviśur narasattamāḥ\n",
    "18005016a": "varcā nāma mahātejāḥ somaputraḥ pratāpavān\n",
    "18005016c": "so ’bhimanyur nr̥siṁhasya phalgunasya suto ’bhavat\n",
    "18005017a": "sa yuddhvā kṣatradharmeṇa yathā nānyaḥ pumān kva cit\n",
    "18005017c": "viveśa somaṁ dharmātmā karmaṇo ’nte mahārathaḥ\n",
    "18005018a": "āviveśa raviṁ karṇaḥ pitaraṁ puruṣarṣabha\n",
    "18005018c": "dvāparaṁ śakuniḥ prāpa dhr̥ṣṭadyumnas tu pāvakam\n",
    "18005019a": "dhr̥tarāṣṭrātmajāḥ sarve yātudhānā balotkaṭāḥ\n",
    "18005019c": "r̥ddhimanto mahātmānaḥ śastrapūtā divaṁ gatāḥ\n",
    "18005019e": "dharmam evāviśat kṣattā rājā caiva yudhiṣṭhiraḥ\n",
    "18005020a": "ananto bhagavān devaḥ praviveśa rasātalam\n",
    "18005020c": "pitāmahaniyogād dhi yo yogād gām adhārayat\n",
    "18005021a": "ṣoḍaśastrīsahasrāṇi vāsudevaparigrahaḥ\n",
    "18005021c": "nyamajjanta sarasvatyāṁ kālena janamejaya\n",
    "18005021e": "tāś cāpy apsaraso bhūtvā vāsudevam upāgaman\n",
    "18005022a": "hatās tasmin mahāyuddhe ye vīrās tu mahārathāḥ\n",
    "18005022c": "ghaṭotkacādayaḥ sarve devān yakṣāṁś ca bhejire\n",
    "18005023a": "duryodhanasahāyāś ca rākṣasāḥ parikīrtitāḥ\n",
    "18005023c": "prāptās te kramaśo rājan sarvalokān anuttamān\n",
    "18005024a": "bhavanaṁ ca mahendrasya kuberasya ca dhīmataḥ\n",
    "18005024c": "varuṇasya tathā lokān viviśuḥ puruṣarṣabhāḥ\n",
    "18005025a": "etat te sarvam ākhyātaṁ vistareṇa mahādyute\n",
    "18005025c": "kurūṇāṁ caritaṁ kr̥tsnaṁ pāṇḍavānāṁ ca bhārata\n",
    "18005026": "sūta uvāca\n",
    "18005026a": "etac chrutvā dvijaśreṣṭhāt sa rājā janamejayaḥ\n",
    "18005026c": "vismito ’bhavad atyarthaṁ yajñakarmāntareṣv atha\n",
    "18005027a": "tataḥ samāpayām āsuḥ karma tat tasya yājakāḥ\n",
    "18005027c": "āstīkaś cābhavat prītaḥ parimokṣya bhujaṁgamān\n",
    "18005028a": "tato dvijātīn sarvāṁs tān dakṣiṇābhir atoṣayat\n",
    "18005028c": "pūjitāś cāpi te rājñā tato jagmur yathāgatam\n",
    "18005029a": "visarjayitvā viprāṁs tān rājāpi janamejayaḥ\n",
    "18005029c": "tatas takṣaśilāyāḥ sa punar āyād gajāhvayam\n",
    "18005030a": "etat te sarvam ākhyātaṁ vaiśaṁpāyanakīrtitam\n",
    "18005030c": "vyāsājñayā samākhyātaṁ sarpasatre nr̥pasya ha\n",
    "18005031a": "puṇyo ’yam itihāsākhyaḥ pavitraṁ cedam uttamam\n",
    "18005031c": "kr̥ṣṇena muninā vipra niyataṁ satyavādinā\n",
    "18005032a": "sarvajñena vidhijñena dharmajñānavatā satā\n",
    "18005032c": "atīndriyeṇa śucinā tapasā bhāvitātmanā\n",
    "18005033a": "aiśvarye vartatā caiva sāṁkhyayogavidā tathā\n",
    "18005033c": "naikatantravibuddhena dr̥ṣṭvā divyena cakṣuṣā\n",
    "18005034a": "kīrtiṁ prathayatā loke pāṇḍavānāṁ mahātmanām\n",
    "18005034c": "anyeṣāṁ kṣatriyāṇāṁ ca bhūridraviṇatejasām\n",
    "18005035a": "ya idaṁ śrāvayed vidvān sadā parvaṇi parvaṇi\n",
    "18005035c": "dhūtapāpmā jitasvargo brahmabhūyāya gacchati\n",
    "18005036a": "yaś cedaṁ śrāvayec chrāddhe brāhmaṇān pādam antataḥ\n",
    "18005036c": "akṣayyam annapānaṁ vai pitr̥̄ṁs tasyopatiṣṭhate\n",
    "18005037a": "ahnā yad enaḥ kurute indriyair manasāpi vā\n",
    "18005037c": "mahābhāratam ākhyāya paścāt saṁdhyāṁ pramucyate\n",
    "18005038a": "dharme cārthe ca kāme ca mokṣe ca bharatarṣabha\n",
    "18005038c": "yad ihāsti tad anyatra yan nehāsti na tat kva cit\n",
    "18005039a": "jayo nāmetihāso ’yaṁ śrotavyo bhūtim icchatā\n",
    "18005039c": "rājñā rājasutaiś cāpi garbhiṇyā caiva yoṣitā\n",
    "18005040a": "svargakāmo labhet svargaṁ jayakāmo labhej jayam\n",
    "18005040c": "garbhiṇī labhate putraṁ kanyāṁ vā bahubhāginīm\n",
    "18005041a": "anāgataṁ tribhir varṣaiḥ kr̥ṣṇadvaipāyanaḥ prabhuḥ\n",
    "18005041c": "saṁdarbhaṁ bhāratasyāsya kr̥tavān dharmakāmyayā\n",
    "18005042a": "nārado ’śrāvayad devān asito devalaḥ pitr̥̄n\n",
    "18005042c": "rakṣo yakṣāñ śuko martyān vaiśaṁpāyana eva tu\n",
    "18005043a": "itihāsam imaṁ puṇyaṁ mahārthaṁ vedasaṁmitam\n",
    "18005043c": "śrāvayed yas tu varṇāṁs trīn kr̥tvā brāhmaṇam agrataḥ\n",
    "18005044a": "sa naraḥ pāpanirmuktaḥ kīrtiṁ prāpyeha śaunaka\n",
    "18005044c": "gacchet paramikāṁ siddhim atra me nāsti saṁśayaḥ\n",
    "18005045a": "bhāratādhyayanāt puṇyād api pādam adhīyataḥ\n",
    "18005045c": "śraddadhānasya pūyante sarvapāpāny aśeṣataḥ\n",
    "18005046a": "maharṣir bhagavān vyāsaḥ kr̥tvemāṁ saṁhitāṁ purā\n",
    "18005046c": "ślokaiś caturbhir bhagavān putram adhyāpayac chukam\n",
    "18005047a": "mātāpitr̥sahasrāṇi putradāraśatāni ca\n",
    "18005047c": "saṁsāreṣv anubhūtāni yānti yāsyanti cāpare\n",
    "18005048a": "harṣasthānasahasrāṇi bhayasthānaśatāni ca\n",
    "18005048c": "divase divase mūḍham āviśanti na paṇḍitam\n",
    "18005049a": "ūrdhvabāhur viraumy eṣa na ca kaś cic chr̥ṇoti me\n",
    "18005049c": "dharmād arthaś ca kāmaś ca sa kimarthaṁ na sevyate\n",
    "18005050a": "na jātu kāmān na bhayān na lobhād; dharmaṁ tyajej jīvitasyāpi hetoḥ\n",
    "18005050c": "nityo dharmaḥ sukhaduḥkhe tv anitye; jīvo nityo hetur asya tv anityaḥ\n",
    "18005051a": "imāṁ bhāratasāvitrīṁ prātar utthāya yaḥ paṭhet\n",
    "18005051c": "sa bhārataphalaṁ prāpya paraṁ brahmādhigacchati\n",
    "18005052a": "yathā samudro bhagavān yathā ca himavān giriḥ\n",
    "18005052c": "khyātāv ubhau ratnanidhī tathā bhāratam ucyate\n",
    "18005053a": "mahābhāratam ākhyānaṁ yaḥ paṭhet susamāhitaḥ\n",
    "18005053c": "sa gacchet paramāṁ siddhim iti me nāsti saṁśayaḥ\n",
    "18005054a": "dvaipāyanoṣṭhapuṭaniḥsr̥tam aprameyaṁ; puṇyaṁ pavitram atha pāpaharaṁ śivaṁ ca\n",
    "18005054c": "yo bhārataṁ samadhigacchati vācyamānaṁ; kiṁ tasya puṣkarajalair abhiṣecanena\n"
}