{
    "10001001": "संजय उवाच\n",
    "10001001a": "ततस्ते सहिता वीराः प्रयाता दक्षिणामुखाः\n",
    "10001001c": "उपास्तमयवेलायां शिबिराभ्याशमागताः\n",
    "10001002a": "विमुच्य वाहांस्त्वरिता भीताः समभवंस्तदा\n",
    "10001002c": "गहनं देशमासाद्य प्रच्छन्ना न्यविशन्त ते\n",
    "10001003a": "सेनानिवेशमभितो नातिदूरमवस्थिताः\n",
    "10001003c": "निकृत्ता निशितैः शस्त्रैः समन्तात्क्षतविक्षताः\n",
    "10001004a": "दीर्घमुष्णं च निःश्वस्य पाण्डवानन्वचिन्तयन्\n",
    "10001004c": "श्रुत्वा च निनदं घोरं पाण्डवानां जयैषिणाम्\n",
    "10001005a": "अनुसारभयाद्भीताः प्राङ्मुखाः प्राद्रवन्पुनः\n",
    "10001005c": "ते मुहूर्तं ततो गत्वा श्रान्तवाहाः पिपासिताः\n",
    "10001006a": "नामृष्यन्त महेष्वासाः क्रोधामर्षवशं गताः\n",
    "10001006c": "राज्ञो वधेन संतप्ता मुहूर्तं समवस्थिताः\n",
    "10001007": "धृतराष्ट्र उवाच\n",
    "10001007a": "अश्रद्धेयमिदं कर्म कृतं भीमेन संजय\n",
    "10001007c": "यत्स नागायुतप्राणः पुत्रो मम निपातितः\n",
    "10001008a": "अवध्यः सर्वभूतानां वज्रसंहननो युवा\n",
    "10001008c": "पाण्डवैः समरे पुत्रो निहतो मम संजय\n",
    "10001009a": "न दिष्टमभ्यतिक्रान्तुं शक्यं गावल्गणे नरैः\n",
    "10001009c": "यत्समेत्य रणे पार्थैः पुत्रो मम निपातितः\n",
    "10001010a": "अद्रिसारमयं नूनं हृदयं मम संजय\n",
    "10001010c": "हतं पुत्रशतं श्रुत्वा यन्न दीर्णं सहस्रधा\n",
    "10001011a": "कथं हि वृद्धमिथुनं हतपुत्रं भविष्यति\n",
    "10001011c": "न ह्यहं पाण्डवेयस्य विषये वस्तुमुत्सहे\n",
    "10001012a": "कथं राज्ञः पिता भूत्वा स्वयं राजा च संजय\n",
    "10001012c": "प्रेष्यभूतः प्रवर्तेयं पाण्डवेयस्य शासनात्\n",
    "10001013a": "आज्ञाप्य पृथिवीं सर्वां स्थित्वा मूर्ध्नि च संजय\n",
    "10001013c": "कथमद्य भविष्यामि प्रेष्यभूतो दुरन्तकृत्\n",
    "10001014a": "कथं भीमस्य वाक्यानि श्रोतुं शक्ष्यामि संजय\n",
    "10001014c": "येन पुत्रशतं पूर्णमेकेन निहतं मम\n",
    "10001015a": "कृतं सत्यं वचस्तस्य विदुरस्य महात्मनः\n",
    "10001015c": "अकुर्वता वचस्तेन मम पुत्रेण संजय\n",
    "10001016a": "अधर्मेण हते तात पुत्रे दुर्योधने मम\n",
    "10001016c": "कृतवर्मा कृपो द्रौणिः किमकुर्वत संजय\n",
    "10001017": "संजय उवाच\n",
    "10001017a": "गत्वा तु तावका राजन्नातिदूरमवस्थिताः\n",
    "10001017c": "अपश्यन्त वनं घोरं नानाद्रुमलताकुलम्\n",
    "10001018a": "ते मुहूर्तं तु विश्रम्य लब्धतोयैर्हयोत्तमैः\n",
    "10001018c": "सूर्यास्तमयवेलायामासेदुः सुमहद्वनम्\n",
    "10001019a": "नानामृगगणैर्जुष्टं नानापक्षिसमाकुलम्\n",
    "10001019c": "नानाद्रुमलताच्छन्नं नानाव्यालनिषेवितम्\n",
    "10001020a": "नानातोयसमाकीर्णं तडागैरुपशोभितम्\n",
    "10001020c": "पद्मिनीशतसंछन्नं नीलोत्पलसमायुतम्\n",
    "10001021a": "प्रविश्य तद्वनं घोरं वीक्षमाणाः समन्ततः\n",
    "10001021c": "शाखासहस्रसंछन्नं न्यग्रोधं ददृशुस्ततः\n",
    "10001022a": "उपेत्य तु तदा राजन्न्यग्रोधं ते महारथाः\n",
    "10001022c": "ददृशुर्द्विपदां श्रेष्ठाः श्रेष्ठं तं वै वनस्पतिम्\n",
    "10001023a": "तेऽवतीर्य रथेभ्यस्तु विप्रमुच्य च वाजिनः\n",
    "10001023c": "उपस्पृश्य यथान्यायं संध्यामन्वासत प्रभो\n",
    "10001024a": "ततोऽस्तं पर्वतश्रेष्ठमनुप्राप्ते दिवाकरे\n",
    "10001024c": "सर्वस्य जगतो धात्री शर्वरी समपद्यत\n",
    "10001025a": "ग्रहनक्षत्रताराभिः प्रकीर्णाभिरलंकृतम्\n",
    "10001025c": "नभोंऽशुकमिवाभाति प्रेक्षणीयं समन्ततः\n",
    "10001026a": "ईषच्चापि प्रवल्गन्ति ये सत्त्वा रात्रिचारिणः\n",
    "10001026c": "दिवाचराश्च ये सत्त्वास्ते निद्रावशमागताः\n",
    "10001027a": "रात्रिंचराणां सत्त्वानां निनादोऽभूत्सुदारुणः\n",
    "10001027c": "क्रव्यादाश्च प्रमुदिता घोरा प्राप्ता च शर्वरी\n",
    "10001028a": "तस्मिन्रात्रिमुखे घोरे दुःखशोकसमन्विताः\n",
    "10001028c": "कृतवर्मा कृपो द्रौणिरुपोपविविशुः समम्\n",
    "10001029a": "तत्रोपविष्टाः शोचन्तो न्यग्रोधस्य समन्ततः\n",
    "10001029c": "तमेवार्थमतिक्रान्तं कुरुपाण्डवयोः क्षयम्\n",
    "10001030a": "निद्रया च परीताङ्गा निषेदुर्धरणीतले\n",
    "10001030c": "श्रमेण सुदृढं युक्ता विक्षता विविधैः शरैः\n",
    "10001031a": "ततो निद्रावशं प्राप्तौ कृपभोजौ महारथौ\n",
    "10001031c": "सुखोचितावदुःखार्हौ निषण्णौ धरणीतले\n",
    "10001031e": "तौ तु सुप्तौ महाराज श्रमशोकसमन्वितौ\n",
    "10001032a": "क्रोधामर्षवशं प्राप्तो द्रोणपुत्रस्तु भारत\n",
    "10001032c": "नैव स्म स जगामाथ निद्रां सर्प इव श्वसन्\n",
    "10001033a": "न लेभे स तु निद्रां वै दह्यमानोऽतिमन्युना\n",
    "10001033c": "वीक्षां चक्रे महाबाहुस्तद्वनं घोरदर्शनम्\n",
    "10001034a": "वीक्षमाणो वनोद्देशं नानासत्त्वैर्निषेवितम्\n",
    "10001034c": "अपश्यत महाबाहुर्न्यग्रोधं वायसायुतम्\n",
    "10001035a": "तत्र काकसहस्राणि तां निशां पर्यणामयन्\n",
    "10001035c": "सुखं स्वपन्तः कौरव्य पृथक्पृथगपाश्रयाः\n",
    "10001036a": "सुप्तेषु तेषु काकेषु विस्रब्धेषु समन्ततः\n",
    "10001036c": "सोऽपश्यत्सहसायान्तमुलूकं घोरदर्शनम्\n",
    "10001037a": "महास्वनं महाकायं हर्यक्षं बभ्रुपिङ्गलम्\n",
    "10001037c": "सुदीर्घघोणानखरं सुपर्णमिव वेगिनम्\n",
    "10001038a": "सोऽथ शब्दं मृदुं कृत्वा लीयमान इवाण्डजः\n",
    "10001038c": "न्यग्रोधस्य ततः शाखां प्रार्थयामास भारत\n",
    "10001039a": "संनिपत्य तु शाखायां न्यग्रोधस्य विहंगमः\n",
    "10001039c": "सुप्ताञ्जघान सुबहून्वायसान्वायसान्तकः\n",
    "10001040a": "केषांचिदच्छिनत्पक्षाञ्शिरांसि च चकर्त ह\n",
    "10001040c": "चरणांश्चैव केषांचिद्बभञ्ज चरणायुधः\n",
    "10001041a": "क्षणेनाहन्स बलवान्येऽस्य दृष्टिपथे स्थिताः\n",
    "10001041c": "तेषां शरीरावयवैः शरीरैश्च विशां पते\n",
    "10001041e": "न्यग्रोधमण्डलं सर्वं संछन्नं सर्वतोऽभवत्\n",
    "10001042a": "तांस्तु हत्वा ततः काकान्कौशिको मुदितोऽभवत्\n",
    "10001042c": "प्रतिकृत्य यथाकामं शत्रूणां शत्रुसूदनः\n",
    "10001043a": "तद्दृष्ट्वा सोपधं कर्म कौशिकेन कृतं निशि\n",
    "10001043c": "तद्भावकृतसंकल्पो द्रौणिरेको व्यचिन्तयत्\n",
    "10001044a": "उपदेशः कृतोऽनेन पक्षिणा मम संयुगे\n",
    "10001044c": "शत्रूणां क्षपणे युक्तः प्राप्तकालश्च मे मतः\n",
    "10001045a": "नाद्य शक्या मया हन्तुं पाण्डवा जितकाशिनः\n",
    "10001045c": "बलवन्तः कृतोत्साहा लब्धलक्षाः प्रहारिणः\n",
    "10001045e": "राज्ञः सकाशे तेषां च प्रतिज्ञातो वधो मया\n",
    "10001046a": "पतंगाग्निसमां वृत्तिमास्थायात्मविनाशिनीम्\n",
    "10001046c": "न्यायतो युध्यमानस्य प्राणत्यागो न संशयः\n",
    "10001046e": "छद्मना तु भवेत्सिद्धिः शत्रूणां च क्षयो महान्\n",
    "10001047a": "तत्र संशयितादर्थाद्योऽर्थो निःसंशयो भवेत्\n",
    "10001047c": "तं जना बहु मन्यन्ते येऽर्थशास्त्रविशारदाः\n",
    "10001048a": "यच्चाप्यत्र भवेद्वाच्यं गर्हितं लोकनिन्दितम्\n",
    "10001048c": "कर्तव्यं तन्मनुष्येण क्षत्रधर्मेण वर्तता\n",
    "10001049a": "निन्दितानि च सर्वाणि कुत्सितानि पदे पदे\n",
    "10001049c": "सोपधानि कृतान्येव पाण्डवैरकृतात्मभिः\n",
    "10001050a": "अस्मिन्नर्थे पुरा गीतौ श्रूयेते धर्मचिन्तकैः\n",
    "10001050c": "श्लोकौ न्यायमवेक्षद्भिस्तत्त्वार्थं तत्त्वदर्शिभिः\n",
    "10001051a": "परिश्रान्ते विदीर्णे च भुञ्जाने चापि शत्रुभिः\n",
    "10001051c": "प्रस्थाने च प्रवेशे च प्रहर्तव्यं रिपोर्बलम्\n",
    "10001052a": "निद्रार्तमर्धरात्रे च तथा नष्टप्रणायकम्\n",
    "10001052c": "भिन्नयोधं बलं यच्च द्विधा युक्तं च यद्भवेत्\n",
    "10001053a": "इत्येवं निश्चयं चक्रे सुप्तानां युधि मारणे\n",
    "10001053c": "पाण्डूनां सह पाञ्चालैर्द्रोणपुत्रः प्रतापवान्\n",
    "10001054a": "स क्रूरां मतिमास्थाय विनिश्चित्य मुहुर्मुहुः\n",
    "10001054c": "सुप्तौ प्राबोधयत्तौ तु मातुलं भोजमेव च\n",
    "10001055a": "नोत्तरं प्रतिपेदे च तत्र युक्तं ह्रिया वृतः\n",
    "10001055c": "स मुहूर्तमिव ध्यात्वा बाष्पविह्वलमब्रवीत्\n",
    "10001056a": "हतो दुर्योधनो राजा एकवीरो महाबलः\n",
    "10001056c": "यस्यार्थे वैरमस्माभिरासक्तं पाण्डवैः सह\n",
    "10001057a": "एकाकी बहुभिः क्षुद्रैराहवे शुद्धविक्रमः\n",
    "10001057c": "पातितो भीमसेनेन एकादशचमूपतिः\n",
    "10001058a": "वृकोदरेण क्षुद्रेण सुनृशंसमिदं कृतम्\n",
    "10001058c": "मूर्धाभिषिक्तस्य शिरः पादेन परिमृद्नता\n",
    "10001059a": "विनर्दन्ति स्म पाञ्चालाः क्ष्वेडन्ति च हसन्ति च\n",
    "10001059c": "धमन्ति शङ्खाञ्शतशो हृष्टा घ्नन्ति च दुन्दुभीन्\n",
    "10001060a": "वादित्रघोषस्तुमुलो विमिश्रः शङ्खनिस्वनैः\n",
    "10001060c": "अनिलेनेरितो घोरो दिशः पूरयतीव हि\n",
    "10001061a": "अश्वानां हेषमाणानां गजानां चैव बृंहताम्\n",
    "10001061c": "सिंहनादश्च शूराणां श्रूयते सुमहानयम्\n",
    "10001062a": "दिशं प्राचीं समाश्रित्य हृष्टानां गर्जतां भृशम्\n",
    "10001062c": "रथनेमिस्वनाश्चैव श्रूयन्ते लोमहर्षणाः\n",
    "10001063a": "पाण्डवैर्धार्तराष्ट्राणां यदिदं कदनं कृतम्\n",
    "10001063c": "वयमेव त्रयः शिष्टास्तस्मिन्महति वैशसे\n",
    "10001064a": "केचिन्नागशतप्राणाः केचित्सर्वास्त्रकोविदाः\n",
    "10001064c": "निहताः पाण्डवेयैः स्म मन्ये कालस्य पर्ययम्\n",
    "10001065a": "एवमेतेन भाव्यं हि नूनं कार्येण तत्त्वतः\n",
    "10001065c": "यथा ह्यस्येदृशी निष्ठा कृते कार्येऽपि दुष्करे\n",
    "10001066a": "भवतोस्तु यदि प्रज्ञा न मोहादपचीयते\n",
    "10001066c": "व्यापन्नेऽस्मिन्महत्यर्थे यन्नः श्रेयस्तदुच्यताम्\n",
    "10002001": "कृप उवाच\n",
    "10002001a": "श्रुतं ते वचनं सर्वं हेतुयुक्तं मया विभो\n",
    "10002001c": "ममापि तु वचः किंचिच्छृणुष्वाद्य महाभुज\n",
    "10002002a": "आबद्धा मानुषाः सर्वे निर्बन्धाः कर्मणोर्द्वयोः\n",
    "10002002c": "दैवे पुरुषकारे च परं ताभ्यां न विद्यते\n",
    "10002003a": "न हि दैवेन सिध्यन्ति कर्माण्येकेन सत्तम\n",
    "10002003c": "न चापि कर्मणैकेन द्वाभ्यां सिद्धिस्तु योगतः\n",
    "10002004a": "ताभ्यामुभाभ्यां सर्वार्था निबद्धा ह्यधमोत्तमाः\n",
    "10002004c": "प्रवृत्ताश्चैव दृश्यन्ते निवृत्ताश्चैव सर्वशः\n",
    "10002005a": "पर्जन्यः पर्वते वर्षन्किं नु साधयते फलम्\n",
    "10002005c": "कृष्टे क्षेत्रे तथावर्षन्किं नु साधयते फलम्\n",
    "10002006a": "उत्थानं चाप्यदैवस्य ह्यनुत्थानस्य दैवतम्\n",
    "10002006c": "व्यर्थं भवति सर्वत्र पूर्वं कस्तत्र निश्चयः\n",
    "10002007a": "प्रवृष्टे च यथा देवे सम्यक्क्षेत्रे च कर्षिते\n",
    "10002007c": "बीजं महागुणं भूयात्तथा सिद्धिर्हि मानुषी\n",
    "10002008a": "तयोर्दैवं विनिश्चित्य स्ववशेनैव वर्तते\n",
    "10002008c": "प्राज्ञाः पुरुषकारं तु घटन्ते दाक्ष्यमास्थिताः\n",
    "10002009a": "ताभ्यां सर्वे हि कार्यार्था मनुष्याणां नरर्षभ\n",
    "10002009c": "विचेष्टन्तश्च दृश्यन्ते निवृत्ताश्च तथैव हि\n",
    "10002010a": "कृतः पुरुषकारः सन्सोऽपि दैवेन सिध्यति\n",
    "10002010c": "तथास्य कर्मणः कर्तुरभिनिर्वर्तते फलम्\n",
    "10002011a": "उत्थानं तु मनुष्याणां दक्षाणां दैववर्जितम्\n",
    "10002011c": "अफलं दृश्यते लोके सम्यगप्युपपादितम्\n",
    "10002012a": "तत्रालसा मनुष्याणां ये भवन्त्यमनस्विनः\n",
    "10002012c": "उत्थानं ते विगर्हन्ति प्राज्ञानां तन्न रोचते\n",
    "10002013a": "प्रायशो हि कृतं कर्म अफलं दृश्यते भुवि\n",
    "10002013c": "अकृत्वा च पुनर्दुःखं कर्म दृश्येन्महाफलम्\n",
    "10002014a": "चेष्टामकुर्वँल्लभते यदि किंचिद्यदृच्छया\n",
    "10002014c": "यो वा न लभते कृत्वा दुर्दशौ तावुभावपि\n",
    "10002015a": "शक्नोति जीवितुं दक्षो नालसः सुखमेधते\n",
    "10002015c": "दृश्यन्ते जीवलोकेऽस्मिन्दक्षाः प्रायो हितैषिणः\n",
    "10002016a": "यदि दक्षः समारम्भात्कर्मणां नाश्नुते फलम्\n",
    "10002016c": "नास्य वाच्यं भवेत्किंचित्तत्त्वं चाप्यधिगच्छति\n",
    "10002017a": "अकृत्वा कर्म यो लोके फलं विन्दति विष्टितः\n",
    "10002017c": "स तु वक्तव्यतां याति द्वेष्यो भवति प्रायशः\n",
    "10002018a": "एवमेतदनादृत्य वर्तते यस्त्वतोऽन्यथा\n",
    "10002018c": "स करोत्यात्मनोऽनर्थान्नैष बुद्धिमतां नयः\n",
    "10002019a": "हीनं पुरुषकारेण यदा दैवेन वा पुनः\n",
    "10002019c": "कारणाभ्यामथैताभ्यामुत्थानमफलं भवेत्\n",
    "10002019e": "हीनं पुरुषकारेण कर्म त्विह न सिध्यति\n",
    "10002020a": "दैवतेभ्यो नमस्कृत्य यस्त्वर्थान्सम्यगीहते\n",
    "10002020c": "दक्षो दाक्षिण्यसंपन्नो न स मोघं विहन्यते\n",
    "10002021a": "सम्यगीहा पुनरियं यो वृद्धानुपसेवते\n",
    "10002021c": "आपृच्छति च यच्छ्रेयः करोति च हितं वचः\n",
    "10002022a": "उत्थायोत्थाय हि सदा प्रष्टव्या वृद्धसंमताः\n",
    "10002022c": "तेऽस्य योगे परं मूलं तन्मूला सिद्धिरुच्यते\n",
    "10002023a": "वृद्धानां वचनं श्रुत्वा यो ह्युत्थानं प्रयोजयेत्\n",
    "10002023c": "उत्थानस्य फलं सम्यक्तदा स लभतेऽचिरात्\n",
    "10002024a": "रागात्क्रोधाद्भयाल्लोभाद्योऽर्थानीहेत मानवः\n",
    "10002024c": "अनीशश्चावमानी च स शीघ्रं भ्रश्यते श्रियः\n",
    "10002025a": "सोऽयं दुर्योधनेनार्थो लुब्धेनादीर्घदर्शिना\n",
    "10002025c": "असमर्थ्य समारब्धो मूढत्वादविचिन्तितः\n",
    "10002026a": "हितबुद्धीननादृत्य संमन्त्र्यासाधुभिः सह\n",
    "10002026c": "वार्यमाणोऽकरोद्वैरं पाण्डवैर्गुणवत्तरैः\n",
    "10002027a": "पूर्वमप्यतिदुःशीलो न दैन्यं कर्तुमर्हति\n",
    "10002027c": "तपत्यर्थे विपन्ने हि मित्राणामकृतं वचः\n",
    "10002028a": "अन्वावर्तामहि वयं यत्तु तं पापपूरुषम्\n",
    "10002028c": "अस्मानप्यनयस्तस्मात्प्राप्तोऽयं दारुणो महान्\n",
    "10002029a": "अनेन तु ममाद्यापि व्यसनेनोपतापिता\n",
    "10002029c": "बुद्धिश्चिन्तयतः किंचित्स्वं श्रेयो नावबुध्यते\n",
    "10002030a": "मुह्यता तु मनुष्येण प्रष्टव्याः सुहृदो बुधाः\n",
    "10002030c": "ते च पृष्टा यथा ब्रूयुस्तत्कर्तव्यं तथा भवेत्\n",
    "10002031a": "ते वयं धृतराष्ट्रं च गान्धारीं च समेत्य ह\n",
    "10002031c": "उपपृच्छामहे गत्वा विदुरं च महामतिम्\n",
    "10002032a": "ते पृष्टाश्च वदेयुर्यच्छ्रेयो नः समनन्तरम्\n",
    "10002032c": "तदस्माभिः पुनः कार्यमिति मे नैष्ठिकी मतिः\n",
    "10002033a": "अनारम्भात्तु कार्याणां नार्थः संपद्यते क्वचित्\n",
    "10002033c": "कृते पुरुषकारे च येषां कार्यं न सिध्यति\n",
    "10002033e": "दैवेनोपहतास्ते तु नात्र कार्या विचारणा\n",
    "10003001": "संजय उवाच\n",
    "10003001a": "कृपस्य वचनं श्रुत्वा धर्मार्थसहितं शुभम्\n",
    "10003001c": "अश्वत्थामा महाराज दुःखशोकसमन्वितः\n",
    "10003002a": "दह्यमानस्तु शोकेन प्रदीप्तेनाग्निना यथा\n",
    "10003002c": "क्रूरं मनस्ततः कृत्वा तावुभौ प्रत्यभाषत\n",
    "10003003a": "पुरुषे पुरुषे बुद्धिः सा सा भवति शोभना\n",
    "10003003c": "तुष्यन्ति च पृथक्सर्वे प्रज्ञया ते स्वया स्वया\n",
    "10003004a": "सर्वो हि मन्यते लोक आत्मानं बुद्धिमत्तरम्\n",
    "10003004c": "सर्वस्यात्मा बहुमतः सर्वात्मानं प्रशंसति\n",
    "10003005a": "सर्वस्य हि स्वका प्रज्ञा साधुवादे प्रतिष्ठिता\n",
    "10003005c": "परबुद्धिं च निन्दन्ति स्वां प्रशंसन्ति चासकृत्\n",
    "10003006a": "कारणान्तरयोगेन योगे येषां समा मतिः\n",
    "10003006c": "तेऽन्योन्येन च तुष्यन्ति बहु मन्यन्ति चासकृत्\n",
    "10003007a": "तस्यैव तु मनुष्यस्य सा सा बुद्धिस्तदा तदा\n",
    "10003007c": "कालयोगविपर्यासं प्राप्यान्योन्यं विपद्यते\n",
    "10003008a": "अचिन्त्यत्वाद्धि चित्तानां मनुष्याणां विशेषतः\n",
    "10003008c": "चित्तवैकल्यमासाद्य सा सा बुद्धिः प्रजायते\n",
    "10003009a": "यथा हि वैद्यः कुशलो ज्ञात्वा व्याधिं यथाविधि\n",
    "10003009c": "भेषजं कुरुते योगात्प्रशमार्थमिहाभिभो\n",
    "10003010a": "एवं कार्यस्य योगार्थं बुद्धिं कुर्वन्ति मानवाः\n",
    "10003010c": "प्रज्ञया हि स्वया युक्तास्तां च निन्दन्ति मानवाः\n",
    "10003011a": "अन्यया यौवने मर्त्यो बुद्ध्या भवति मोहितः\n",
    "10003011c": "मध्येऽन्यया जरायां तु सोऽन्यां रोचयते मतिम्\n",
    "10003012a": "व्यसनं वा पुनर्घोरं समृद्धिं वापि तादृशीम्\n",
    "10003012c": "अवाप्य पुरुषो भोज कुरुते बुद्धिवैकृतम्\n",
    "10003013a": "एकस्मिन्नेव पुरुषे सा सा बुद्धिस्तदा तदा\n",
    "10003013c": "भवत्यनित्यप्रज्ञत्वात्सा तस्यैव न रोचते\n",
    "10003014a": "निश्चित्य तु यथाप्रज्ञं यां मतिं साधु पश्यति\n",
    "10003014c": "तस्यां प्रकुरुते भावं सा तस्योद्योगकारिका\n",
    "10003015a": "सर्वो हि पुरुषो भोज साध्वेतदिति निश्चितः\n",
    "10003015c": "कर्तुमारभते प्रीतो मरणादिषु कर्मसु\n",
    "10003016a": "सर्वे हि युक्तिं विज्ञाय प्रज्ञां चापि स्वकां नराः\n",
    "10003016c": "चेष्टन्ते विविधाश्चेष्टा हितमित्येव जानते\n",
    "10003017a": "उपजाता व्यसनजा येयमद्य मतिर्मम\n",
    "10003017c": "युवयोस्तां प्रवक्ष्यामि मम शोकविनाशिनीम्\n",
    "10003018a": "प्रजापतिः प्रजाः सृष्ट्वा कर्म तासु विधाय च\n",
    "10003018c": "वर्णे वर्णे समाधत्त एकैकं गुणवत्तरम्\n",
    "10003019a": "ब्राह्मणे दममव्यग्रं क्षत्रिये तेज उत्तमम्\n",
    "10003019c": "दाक्ष्यं वैश्ये च शूद्रे च सर्ववर्णानुकूलताम्\n",
    "10003020a": "अदान्तो ब्राह्मणोऽसाधुर्निस्तेजाः क्षत्रियोऽधमः\n",
    "10003020c": "अदक्षो निन्द्यते वैश्यः शूद्रश्च प्रतिकूलवान्\n",
    "10003021a": "सोऽस्मि जातः कुले श्रेष्ठे ब्राह्मणानां सुपूजिते\n",
    "10003021c": "मन्दभाग्यतयास्म्येतं क्षत्रधर्ममनु ष्ठितः\n",
    "10003022a": "क्षत्रधर्मं विदित्वाहं यदि ब्राह्मण्यसंश्रितम्\n",
    "10003022c": "प्रकुर्यां सुमहत्कर्म न मे तत्साधु संमतम्\n",
    "10003023a": "धारयित्वा धनुर्दिव्यं दिव्यान्यस्त्राणि चाहवे\n",
    "10003023c": "पितरं निहतं दृष्ट्वा किं नु वक्ष्यामि संसदि\n",
    "10003024a": "सोऽहमद्य यथाकामं क्षत्रधर्ममुपास्य तम्\n",
    "10003024c": "गन्तास्मि पदवीं राज्ञः पितुश्चापि महाद्युतेः\n",
    "10003025a": "अद्य स्वप्स्यन्ति पाञ्चाला विश्वस्ता जितकाशिनः\n",
    "10003025c": "विमुक्तयुग्यकवचा हर्षेण च समन्विताः\n",
    "10003025e": "वयं जिता मताश्चैषां श्रान्ता व्यायमनेन च\n",
    "10003026a": "तेषां निशि प्रसुप्तानां स्वस्थानां शिबिरे स्वके\n",
    "10003026c": "अवस्कन्दं करिष्यामि शिबिरस्याद्य दुष्करम्\n",
    "10003027a": "तानवस्कन्द्य शिबिरे प्रेतभूतान्विचेतसः\n",
    "10003027c": "सूदयिष्यामि विक्रम्य मघवानिव दानवान्\n",
    "10003028a": "अद्य तान्सहितान्सर्वान्धृष्टद्युम्नपुरोगमान्\n",
    "10003028c": "सूदयिष्यामि विक्रम्य कक्षं दीप्त इवानलः\n",
    "10003028e": "निहत्य चैव पाञ्चालाञ्शान्तिं लब्धास्मि सत्तम\n",
    "10003029a": "पाञ्चालेषु चरिष्यामि सूदयन्नद्य संयुगे\n",
    "10003029c": "पिनाकपाणिः संक्रुद्धः स्वयं रुद्रः पशुष्विव\n",
    "10003030a": "अद्याहं सर्वपाञ्चालान्निहत्य च निकृत्य च\n",
    "10003030c": "अर्दयिष्यामि संक्रुद्धो रणे पाण्डुसुतांस्तथा\n",
    "10003031a": "अद्याहं सर्वपाञ्चालैः कृत्वा भूमिं शरीरिणीम्\n",
    "10003031c": "प्रहृत्यैकैकशस्तेभ्यो भविष्याम्यनृणः पितुः\n",
    "10003032a": "दुर्योधनस्य कर्णस्य भीष्मसैन्धवयोरपि\n",
    "10003032c": "गमयिष्यामि पाञ्चालान्पदवीमद्य दुर्गमाम्\n",
    "10003033a": "अद्य पाञ्चालराजस्य धृष्टद्युम्नस्य वै निशि\n",
    "10003033c": "विरात्रे प्रमथिष्यामि पशोरिव शिरो बलात्\n",
    "10003034a": "अद्य पाञ्चालपाण्डूनां शयितानात्मजान्निशि\n",
    "10003034c": "खड्गेन निशितेनाजौ प्रमथिष्यामि गौतम\n",
    "10003035a": "अद्य पाञ्चालसेनां तां निहत्य निशि सौप्तिके\n",
    "10003035c": "कृतकृत्यः सुखी चैव भविष्यामि महामते\n",
    "10004001": "कृप उवाच\n",
    "10004001a": "दिष्ट्या ते प्रतिकर्तव्ये मतिर्जातेयमच्युत\n",
    "10004001c": "न त्वा वारयितुं शक्तो वज्रपाणिरपि स्वयम्\n",
    "10004002a": "अनुयास्यावहे त्वां तु प्रभाते सहितावुभौ\n",
    "10004002c": "अद्य रात्रौ विश्रमस्व विमुक्तकवचध्वजः\n",
    "10004003a": "अहं त्वामनुयास्यामि कृतवर्मा च सात्वतः\n",
    "10004003c": "परानभिमुखं यान्तं रथावास्थाय दंशितौ\n",
    "10004004a": "आवाभ्यां सहितः शत्रूञ्श्वोऽसि हन्ता समागमे\n",
    "10004004c": "विक्रम्य रथिनां श्रेष्ठ पाञ्चालान्सपदानुगान्\n",
    "10004005a": "शक्तस्त्वमसि विक्रान्तुं विश्रमस्व निशामिमाम्\n",
    "10004005c": "चिरं ते जाग्रतस्तात स्वप तावन्निशामिमाम्\n",
    "10004006a": "विश्रान्तश्च विनिद्रश्च स्वस्थचित्तश्च मानद\n",
    "10004006c": "समेत्य समरे शत्रून्वधिष्यसि न संशयः\n",
    "10004007a": "न हि त्वा रथिनां श्रेष्ठ प्रगृहीतवरायुधम्\n",
    "10004007c": "जेतुमुत्सहते कश्चिदपि देवेषु पावकिः\n",
    "10004008a": "कृपेण सहितं यान्तं युक्तं च कृतवर्मणा\n",
    "10004008c": "को द्रौणिं युधि संरब्धं योधयेदपि देवराट्\n",
    "10004009a": "ते वयं परिविश्रान्ता विनिद्रा विगतज्वराः\n",
    "10004009c": "प्रभातायां रजन्यां वै निहनिष्याम शात्रवान्\n",
    "10004010a": "तव ह्यस्त्राणि दिव्यानि मम चैव न संशयः\n",
    "10004010c": "सात्वतोऽपि महेष्वासो नित्यं युद्धेषु कोविदः\n",
    "10004011a": "ते वयं सहितास्तात सर्वाञ्शत्रून्समागतान्\n",
    "10004011c": "प्रसह्य समरे हत्वा प्रीतिं प्राप्स्याम पुष्कलाम्\n",
    "10004011e": "विश्रमस्व त्वमव्यग्रः स्वप चेमां निशां सुखम्\n",
    "10004012a": "अहं च कृतवर्मा च प्रयान्तं त्वां नरोत्तम\n",
    "10004012c": "अनुयास्याव सहितौ धन्विनौ परतापिनौ\n",
    "10004012e": "रथिनं त्वरया यान्तं रथावास्थाय दंशितौ\n",
    "10004013a": "स गत्वा शिबिरं तेषां नाम विश्राव्य चाहवे\n",
    "10004013c": "ततः कर्तासि शत्रूणां युध्यतां कदनं महत्\n",
    "10004014a": "कृत्वा च कदनं तेषां प्रभाते विमलेऽहनि\n",
    "10004014c": "विहरस्व यथा शक्रः सूदयित्वा महासुरान्\n",
    "10004015a": "त्वं हि शक्तो रणे जेतुं पाञ्चालानां वरूथिनीम्\n",
    "10004015c": "दैत्यसेनामिव क्रुद्धः सर्वदानवसूदनः\n",
    "10004016a": "मया त्वां सहितं संख्ये गुप्तं च कृतवर्मणा\n",
    "10004016c": "न सहेत विभुः साक्षाद्वज्रपाणिरपि स्वयम्\n",
    "10004017a": "न चाहं समरे तात कृतवर्मा तथैव च\n",
    "10004017c": "अनिर्जित्य रणे पाण्डून्व्यपयास्याव कर्हिचित्\n",
    "10004018a": "हत्वा च समरे क्षुद्रान्पाञ्चालान्पाण्डुभिः सह\n",
    "10004018c": "निवर्तिष्यामहे सर्वे हता वा स्वर्गगा वयम्\n",
    "10004019a": "सर्वोपायैः सहायास्ते प्रभाते वयमेव हि\n",
    "10004019c": "सत्यमेतन्महाबाहो प्रब्रवीमि तवानघ\n",
    "10004020a": "एवमुक्तस्ततो द्रौणिर्मातुलेन हितं वचः\n",
    "10004020c": "अब्रवीन्मातुलं राजन्क्रोधादुद्वृत्य लोचने\n",
    "10004021a": "आतुरस्य कुतो निद्रा नरस्यामर्षितस्य च\n",
    "10004021c": "अर्थांश्चिन्तयतश्चापि कामयानस्य वा पुनः\n",
    "10004022a": "तदिदं समनुप्राप्तं पश्य मेऽद्य चतुष्टयम्\n",
    "10004022c": "यस्य भागश्चतुर्थो मे स्वप्नमह्नाय नाशयेत्\n",
    "10004023a": "किं नाम दुःखं लोकेऽस्मिन्पितुर्वधमनुस्मरन्\n",
    "10004023c": "हृदयं निर्दहन्मेऽद्य रात्र्यहानि न शाम्यति\n",
    "10004024a": "यथा च निहतः पापैः पिता मम विशेषतः\n",
    "10004024c": "प्रत्यक्षमपि ते सर्वं तन्मे मर्माणि कृन्तति\n",
    "10004025a": "कथं हि मादृशो लोके मुहूर्तमपि जीवति\n",
    "10004025c": "द्रोणो हतेति यद्वाचः पाञ्चालानां शृणोम्यहम्\n",
    "10004026a": "दृष्टद्युम्नमहत्वाजौ नाहं जीवितुमुत्सहे\n",
    "10004026c": "स मे पितृवधाद्वध्यः पाञ्चाला ये च संगताः\n",
    "10004027a": "विलापो भग्नसक्थस्य यस्तु राज्ञो मया श्रुतः\n",
    "10004027c": "स पुनर्हृदयं कस्य क्रूरस्यापि न निर्दहेत्\n",
    "10004028a": "कस्य ह्यकरुणस्यापि नेत्राभ्यामश्रु नाव्रजेत्\n",
    "10004028c": "नृपतेर्भग्नसक्थस्य श्रुत्वा तादृग्वचः पुनः\n",
    "10004029a": "यश्चायं मित्रपक्षो मे मयि जीवति निर्जितः\n",
    "10004029c": "शोकं मे वर्धयत्येष वारिवेग इवार्णवम्\n",
    "10004029e": "एकाग्रमनसो मेऽद्य कुतो निद्रा कुतः सुखम्\n",
    "10004030a": "वासुदेवार्जुनाभ्यां हि तानहं परिरक्षितान्\n",
    "10004030c": "अविषह्यतमान्मन्ये महेन्द्रेणापि मातुल\n",
    "10004031a": "न चास्मि शक्यः संयन्तुमस्मात्कार्यात्कथंचन\n",
    "10004031c": "न तं पश्यामि लोकेऽस्मिन्यो मां कार्यान्निवर्तयेत्\n",
    "10004031e": "इति मे निश्चिता बुद्धिरेषा साधुमता च मे\n",
    "10004032a": "वार्त्तिकैः कथ्यमानस्तु मित्राणां मे पराभवः\n",
    "10004032c": "पाण्डवानां च विजयो हृदयं दहतीव मे\n",
    "10004033a": "अहं तु कदनं कृत्वा शत्रूणामद्य सौप्तिके\n",
    "10004033c": "ततो विश्रमिता चैव स्वप्ता च विगतज्वरः\n",
    "10005001": "कृप उवाच\n",
    "10005001a": "शुश्रूषुरपि दुर्मेधाः पुरुषोऽनियतेन्द्रियः\n",
    "10005001c": "नालं वेदयितुं कृत्स्नौ धर्मार्थाविति मे मतिः\n",
    "10005002a": "तथैव तावन्मेधावी विनयं यो न शिक्षति\n",
    "10005002c": "न च किंचन जानाति सोऽपि धर्मार्थनिश्चयम्\n",
    "10005003a": "शुश्रूषुस्त्वेव मेधावी पुरुषो नियतेन्द्रियः\n",
    "10005003c": "जानीयादागमान्सर्वान्ग्राह्यं च न विरोधयेत्\n",
    "10005004a": "अनेयस्त्ववमानी यो दुरात्मा पापपूरुषः\n",
    "10005004c": "दिष्टमुत्सृज्य कल्याणं करोति बहुपापकम्\n",
    "10005005a": "नाथवन्तं तु सुहृदः प्रतिषेधन्ति पातकात्\n",
    "10005005c": "निवर्तते तु लक्ष्मीवान्नालक्ष्मीवान्निवर्तते\n",
    "10005006a": "यथा ह्युच्चावचैर्वाक्यैः क्षिप्तचित्तो नियम्यते\n",
    "10005006c": "तथैव सुहृदा शक्यो नशक्यस्त्ववसीदति\n",
    "10005007a": "तथैव सुहृदं प्राज्ञं कुर्वाणं कर्म पापकम्\n",
    "10005007c": "प्राज्ञाः संप्रतिषेधन्ते यथाशक्ति पुनः पुनः\n",
    "10005008a": "स कल्याणे मतिं कृत्वा नियम्यात्मानमात्मना\n",
    "10005008c": "कुरु मे वचनं तात येन पश्चान्न तप्यसे\n",
    "10005009a": "न वधः पूज्यते लोके सुप्तानामिह धर्मतः\n",
    "10005009c": "तथैव न्यस्तशस्त्राणां विमुक्तरथवाजिनाम्\n",
    "10005010a": "ये च ब्रूयुस्तवास्मीति ये च स्युः शरणागताः\n",
    "10005010c": "विमुक्तमूर्धजा ये च ये चापि हतवाहनाः\n",
    "10005011a": "अद्य स्वप्स्यन्ति पाञ्चाला विमुक्तकवचा विभो\n",
    "10005011c": "विश्वस्ता रजनीं सर्वे प्रेता इव विचेतसः\n",
    "10005012a": "यस्तेषां तदवस्थानां द्रुह्येत पुरुषोऽनृजुः\n",
    "10005012c": "व्यक्तं स नरके मज्जेदगाधे विपुलेऽप्लवे\n",
    "10005013a": "सर्वास्त्रविदुषां लोके श्रेष्ठस्त्वमसि विश्रुतः\n",
    "10005013c": "न च ते जातु लोकेऽस्मिन्सुसूक्ष्ममपि किल्बिषम्\n",
    "10005014a": "त्वं पुनः सूर्यसंकाशः श्वोभूत उदिते रवौ\n",
    "10005014c": "प्रकाशे सर्वभूतानां विजेता युधि शात्रवान्\n",
    "10005015a": "असंभावितरूपं हि त्वयि कर्म विगर्हितम्\n",
    "10005015c": "शुक्ले रक्तमिव न्यस्तं भवेदिति मतिर्मम\n",
    "10005016": "अश्वत्थामोवाच\n",
    "10005016a": "एवमेतद्यथात्थ त्वमनुशास्मीह मातुल\n",
    "10005016c": "तैस्तु पूर्वमयं सेतुः शतधा विदलीकृतः\n",
    "10005017a": "प्रत्यक्षं भूमिपालानां भवतां चापि संनिधौ\n",
    "10005017c": "न्यस्तशस्त्रो मम पिता धृष्टद्युम्नेन पातितः\n",
    "10005018a": "कर्णश्च पतिते चक्रे रथस्य रथिनां वरः\n",
    "10005018c": "उत्तमे व्यसने सन्नो हतो गाण्डीवधन्वना\n",
    "10005019a": "तथा शांतनवो भीष्मो न्यस्तशस्त्रो निरायुधः\n",
    "10005019c": "शिखण्डिनं पुरस्कृत्य हतो गाण्डीवधन्वना\n",
    "10005020a": "भूरिश्रवा महेष्वासस्तथा प्रायगतो रणे\n",
    "10005020c": "क्रोशतां भूमिपालानां युयुधानेन पातितः\n",
    "10005021a": "दुर्योधनश्च भीमेन समेत्य गदया मृधे\n",
    "10005021c": "पश्यतां भूमिपालानामधर्मेण निपातितः\n",
    "10005022a": "एकाकी बहुभिस्तत्र परिवार्य महारथैः\n",
    "10005022c": "अधर्मेण नरव्याघ्रो भीमसेनेन पातितः\n",
    "10005023a": "विलापो भग्नसक्थस्य यो मे राज्ञः परिश्रुतः\n",
    "10005023c": "वार्त्तिकानां कथयतां स मे मर्माणि कृन्तति\n",
    "10005024a": "एवमधार्मिकाः पापाः पाञ्चाला भिन्नसेतवः\n",
    "10005024c": "तानेवं भिन्नमर्यादान्किं भवान्न विगर्हति\n",
    "10005025a": "पितृहन्तॄनहं हत्वा पाञ्चालान्निशि सौप्तिके\n",
    "10005025c": "कामं कीटः पतंगो वा जन्म प्राप्य भवामि वै\n",
    "10005026a": "त्वरे चाहमनेनाद्य यदिदं मे चिकीर्षितम्\n",
    "10005026c": "तस्य मे त्वरमाणस्य कुतो निद्रा कुतः सुखम्\n",
    "10005027a": "न स जातः पुमाँल्लोके कश्चिन्न च भविष्यति\n",
    "10005027c": "यो मे व्यावर्तयेदेतां वधे तेषां कृतां मतिम्\n",
    "10005028": "संजय उवाच\n",
    "10005028a": "एवमुक्त्वा महाराज द्रोणपुत्रः प्रतापवान्\n",
    "10005028c": "एकान्ते योजयित्वाश्वान्प्रायादभिमुखः परान्\n",
    "10005029a": "तमब्रूतां महात्मानौ भोजशारद्वतावुभौ\n",
    "10005029c": "किमयं स्यन्दनो युक्तः किं च कार्यं चिकीर्षितम्\n",
    "10005030a": "एकसार्थं प्रयातौ स्वस्त्वया सह नरर्षभ\n",
    "10005030c": "समदुःखसुखौ चैव नावां शङ्कितुमर्हसि\n",
    "10005031a": "अश्वत्थामा तु संक्रुद्धः पितुर्वधमनुस्मरन्\n",
    "10005031c": "ताभ्यां तथ्यं तदाचख्यौ यदस्यात्मचिकीर्षितम्\n",
    "10005032a": "हत्वा शतसहस्राणि योधानां निशितैः शरैः\n",
    "10005032c": "न्यस्तशस्त्रो मम पिता धृष्टद्युम्नेन पातितः\n",
    "10005033a": "तं तथैव हनिष्यामि न्यस्तवर्माणमद्य वै\n",
    "10005033c": "पुत्रं पाञ्चालराजस्य पापं पापेन कर्मणा\n",
    "10005034a": "कथं च निहतः पापः पाञ्चालः पशुवन्मया\n",
    "10005034c": "शस्त्राहवजितां लोकान्प्राप्नुयादिति मे मतिः\n",
    "10005035a": "क्षिप्रं संनद्धकवचौ सखड्गावात्तकार्मुकौ\n",
    "10005035c": "समास्थाय प्रतीक्षेतां रथवर्यौ परंतपौ\n",
    "10005036a": "इत्युक्त्वा रथमास्थाय प्रायादभिमुखः परान्\n",
    "10005036c": "तमन्वगात्कृपो राजन्कृतवर्मा च सात्वतः\n",
    "10005037a": "ते प्रयाता व्यरोचन्त परानभिमुखास्त्रयः\n",
    "10005037c": "हूयमाना यथा यज्ञे समिद्धा हव्यवाहनाः\n",
    "10005038a": "ययुश्च शिबिरं तेषां संप्रसुप्तजनं विभो\n",
    "10005038c": "द्वारदेशं तु संप्राप्य द्रौणिस्तस्थौ रथोत्तमे\n",
    "10006001": "धृतराष्ट्र उवाच\n",
    "10006001a": "द्वारदेशे ततो द्रौणिमवस्थितमवेक्ष्य तौ\n",
    "10006001c": "अकुर्वतां भोजकृपौ किं संजय वदस्व मे\n",
    "10006002": "संजय उवाच\n",
    "10006002a": "कृतवर्माणमामन्त्र्य कृपं च स महारथम्\n",
    "10006002c": "द्रौणिर्मन्युपरीतात्मा शिबिरद्वारमासदत्\n",
    "10006003a": "तत्र भूतं महाकायं चन्द्रार्कसदृशद्युतिम्\n",
    "10006003c": "सोऽपश्यद्द्वारमावृत्य तिष्ठन्तं लोमहर्षणम्\n",
    "10006004a": "वसानं चर्म वैयाघ्रं महारुधिरविस्रवम्\n",
    "10006004c": "कृष्णाजिनोत्तरासङ्गं नागयज्ञोपवीतिनम्\n",
    "10006005a": "बाहुभिः स्वायतैः पीनैर्नानाप्रहरणोद्यतैः\n",
    "10006005c": "बद्धाङ्गदमहासर्पं ज्वालामालाकुलाननम्\n",
    "10006006a": "दंष्ट्राकरालवदनं व्यादितास्यं भयावहम्\n",
    "10006006c": "नयनानां सहस्रैश्च विचित्रैरभिभूषितम्\n",
    "10006007a": "नैव तस्य वपुः शक्यं प्रवक्तुं वेष एव वा\n",
    "10006007c": "सर्वथा तु तदालक्ष्य स्फुटेयुरपि पर्वताः\n",
    "10006008a": "तस्यास्यान्नासिकाभ्यां च श्रवणाभ्यां च सर्वशः\n",
    "10006008c": "तेभ्यश्चाक्षिसहस्रेभ्यः प्रादुरासन्महार्चिषः\n",
    "10006009a": "तथा तेजोमरीचिभ्यः शङ्खचक्रगदाधराः\n",
    "10006009c": "प्रादुरासन्हृषीकेशाः शतशोऽथ सहस्रशः\n",
    "10006010a": "तदत्यद्भुतमालोक्य भूतं लोकभयंकरम्\n",
    "10006010c": "द्रौणिरव्यथितो दिव्यैरस्त्रवर्षैरवाकिरत्\n",
    "10006011a": "द्रौणिमुक्ताञ्शरांस्तांस्तु तद्भूतं महदग्रसत्\n",
    "10006011c": "उदधेरिव वार्योघान्पावको वडवामुखः\n",
    "10006012a": "अश्वत्थामा तु संप्रेक्ष्य ताञ्शरौघान्निरर्थकान्\n",
    "10006012c": "रथशक्तिं मुमोचास्मै दीप्तामग्निशिखामिव\n",
    "10006013a": "सा तदाहत्य दीप्ताग्रा रथशक्तिरशीर्यत\n",
    "10006013c": "युगान्ते सूर्यमाहत्य महोल्केव दिवश्च्युता\n",
    "10006014a": "अथ हेमत्सरुं दिव्यं खड्गमाकाशवर्चसम्\n",
    "10006014c": "कोशात्समुद्बबर्हाशु बिलाद्दीप्तमिवोरगम्\n",
    "10006015a": "ततः खड्गवरं धीमान्भूताय प्राहिणोत्तदा\n",
    "10006015c": "स तदासाद्य भूतं वै विलयं तूलवद्ययौ\n",
    "10006016a": "ततः स कुपितो द्रौणिरिन्द्रकेतुनिभां गदाम्\n",
    "10006016c": "ज्वलन्तीं प्राहिणोत्तस्मै भूतं तामपि चाग्रसत्\n",
    "10006017a": "ततः सर्वायुधाभावे वीक्षमाणस्ततस्ततः\n",
    "10006017c": "अपश्यत्कृतमाकाशमनाकाशं जनार्दनैः\n",
    "10006018a": "तदद्भुततमं दृष्ट्वा द्रोणपुत्रो निरायुधः\n",
    "10006018c": "अब्रवीदभिसंतप्तः कृपवाक्यमनुस्मरन्\n",
    "10006019a": "ब्रुवतामप्रियं पथ्यं सुहृदां न शृणोति यः\n",
    "10006019c": "स शोचत्यापदं प्राप्य यथाहमतिवर्त्य तौ\n",
    "10006020a": "शास्त्रदृष्टानवध्यान्यः समतीत्य जिघांसति\n",
    "10006020c": "स पथः प्रच्युतो धर्म्यात्कुपथं प्रतिपद्यते\n",
    "10006021a": "गोब्राह्मणनृपस्त्रीषु सख्युर्मातुर्गुरोस्तथा\n",
    "10006021c": "वृद्धबालजडान्धेषु सुप्तभीतोत्थितेषु च\n",
    "10006022a": "मत्तोन्मत्तप्रमत्तेषु न शस्त्राण्युपधारयेत्\n",
    "10006022c": "इत्येवं गुरुभिः पूर्वमुपदिष्टं नृणां सदा\n",
    "10006023a": "सोऽहमुत्क्रम्य पन्थानं शास्त्रदृष्टं सनातनम्\n",
    "10006023c": "अमार्गेणैवमारभ्य घोरामापदमागतः\n",
    "10006024a": "तां चापदं घोरतरां प्रवदन्ति मनीषिणः\n",
    "10006024c": "यदुद्यम्य महत्कृत्यं भयादपि निवर्तते\n",
    "10006025a": "अशक्यं चैव कः कर्तुं शक्तः शक्तिबलादिह\n",
    "10006025c": "न हि दैवाद्गरीयो वै मानुषं कर्म कथ्यते\n",
    "10006026a": "मानुषं कुर्वतः कर्म यदि दैवान्न सिध्यति\n",
    "10006026c": "स पथः प्रच्युतो धर्म्याद्विपदं प्रतिपद्यते\n",
    "10006027a": "प्रतिघातं ह्यविज्ञातं प्रवदन्ति मनीषिणः\n",
    "10006027c": "यदारभ्य क्रियां कांचिद्भयादिह निवर्तते\n",
    "10006028a": "तदिदं दुष्प्रणीतेन भयं मां समुपस्थितम्\n",
    "10006028c": "न हि द्रोणसुतः संख्ये निवर्तेत कथंचन\n",
    "10006029a": "इदं च सुमहद्भूतं दैवदण्डमिवोद्यतम्\n",
    "10006029c": "न चैतदभिजानामि चिन्तयन्नपि सर्वथा\n",
    "10006030a": "ध्रुवं येयमधर्मे मे प्रवृत्ता कलुषा मतिः\n",
    "10006030c": "तस्याः फलमिदं घोरं प्रतिघाताय दृश्यते\n",
    "10006031a": "तदिदं दैवविहितं मम संख्ये निवर्तनम्\n",
    "10006031c": "नान्यत्र दैवादुद्यन्तुमिह शक्यं कथंचन\n",
    "10006032a": "सोऽहमद्य महादेवं प्रपद्ये शरणं प्रभुम्\n",
    "10006032c": "दैवदण्डमिमं घोरं स हि मे नाशयिष्यति\n",
    "10006033a": "कपर्दिनं प्रपद्याथ देवदेवमुमापतिम्\n",
    "10006033c": "कपालमालिनं रुद्रं भगनेत्रहरं हरम्\n",
    "10006034a": "स हि देवोऽत्यगाद्देवांस्तपसा विक्रमेण च\n",
    "10006034c": "तस्माच्छरणमभ्येष्ये गिरिशं शूलपाणिनम्\n",
    "10007001": "संजय उवाच\n",
    "10007001a": "स एवं चिन्तयित्वा तु द्रोणपुत्रो विशां पते\n",
    "10007001c": "अवतीर्य रथोपस्थाद्दध्यौ संप्रयतः स्थितः\n",
    "10007002": "द्रौणिरुवाच\n",
    "10007002a": "उग्रं स्थाणुं शिवं रुद्रं शर्वमीशानमीश्वरम्\n",
    "10007002c": "गिरिशं वरदं देवं भवं भावनमव्ययम्\n",
    "10007003a": "शितिकण्ठमजं शक्रं क्रथं क्रतुहरं हरम्\n",
    "10007003c": "विश्वरूपं विरूपाक्षं बहुरूपमुमापतिम्\n",
    "10007004a": "श्मशानवासिनं दृप्तं महागणपतिं प्रभुम्\n",
    "10007004c": "खट्वाङ्गधारिणं मुण्डं जटिलं ब्रह्मचारिणम्\n",
    "10007005a": "मनसाप्यसुचिन्त्येन दुष्करेणाल्पचेतसा\n",
    "10007005c": "सोऽहमात्मोपहारेण यक्ष्ये त्रिपुरघातिनम्\n",
    "10007006a": "स्तुतं स्तुत्यं स्तूयमानममोघं चर्मवाससम्\n",
    "10007006c": "विलोहितं नीलकण्ठमपृक्तं दुर्निवारणम्\n",
    "10007007a": "शुक्रं विश्वसृजं ब्रह्म ब्रह्मचारिणमेव च\n",
    "10007007c": "व्रतवन्तं तपोनित्यमनन्तं तपतां गतिम्\n",
    "10007008a": "बहुरूपं गणाध्यक्षं त्र्यक्षं पारिषदप्रियम्\n",
    "10007008c": "गणाध्यक्षेक्षितमुखं गौरीहृदयवल्लभम्\n",
    "10007009a": "कुमारपितरं पिङ्गं गोवृषोत्तमवाहनम्\n",
    "10007009c": "तनुवाससमत्युग्रमुमाभूषणतत्परम्\n",
    "10007010a": "परं परेभ्यः परमं परं यस्मान्न विद्यते\n",
    "10007010c": "इष्वस्त्रोत्तमभर्तारं दिगन्तं चैव दक्षिणम्\n",
    "10007011a": "हिरण्यकवचं देवं चन्द्रमौलिविभूषितम्\n",
    "10007011c": "प्रपद्ये शरणं देवं परमेण समाधिना\n",
    "10007012a": "इमां चाप्यापदं घोरां तराम्यद्य सुदुस्तराम्\n",
    "10007012c": "सर्वभूतोपहारेण यक्ष्येऽहं शुचिना शुचिम्\n",
    "10007013a": "इति तस्य व्यवसितं ज्ञात्वा त्यागात्मकं मनः\n",
    "10007013c": "पुरस्तात्काञ्चनी वेदिः प्रादुरासीन्महात्मनः\n",
    "10007014a": "तस्यां वेद्यां तदा राजंश्चित्रभानुरजायत\n",
    "10007014c": "द्यां दिशो विदिशः खं च ज्वालाभिरभिपूरयन्\n",
    "10007015a": "दीप्तास्यनयनाश्चात्र नैकपादशिरोभुजाः\n",
    "10007015c": "द्विपशैलप्रतीकाशाः प्रादुरासन्महाननाः\n",
    "10007016a": "श्ववराहोष्ट्ररूपाश्च हयगोमायुगोमुखाः\n",
    "10007016c": "ऋक्षमार्जारवदना व्याघ्रद्वीपिमुखास्तथा\n",
    "10007017a": "काकवक्त्राः प्लवमुखाः शुकवक्त्रास्तथैव च\n",
    "10007017c": "महाजगरवक्त्राश्च हंसवक्त्राः सितप्रभाः\n",
    "10007018a": "दार्वाघाटमुखाश्चैव चाषवक्त्राश्च भारत\n",
    "10007018c": "कूर्मनक्रमुखाश्चैव शिशुमारमुखास्तथा\n",
    "10007019a": "महामकरवक्त्राश्च तिमिवक्त्रास्तथैव च\n",
    "10007019c": "हरिवक्त्राः क्रौञ्चमुखाः कपोतेभमुखास्तथा\n",
    "10007020a": "पारावतमुखाश्चैव मद्गुवक्त्रास्तथैव च\n",
    "10007020c": "पाणिकर्णाः सहस्राक्षास्तथैव च शतोदराः\n",
    "10007021a": "निर्मांसाः कोकवक्त्राश्च श्येनवक्त्राश्च भारत\n",
    "10007021c": "तथैवाशिरसो राजन्नृक्षवक्त्राश्च भीषणाः\n",
    "10007022a": "प्रदीप्तनेत्रजिह्वाश्च ज्वालावक्त्रास्तथैव च\n",
    "10007022c": "मेषवक्त्रास्तथैवान्ये तथा छागमुखा नृप\n",
    "10007023a": "शङ्खाभाः शङ्खवक्त्राश्च शङ्खकर्णास्तथैव च\n",
    "10007023c": "शङ्खमालापरिकराः शङ्खध्वनिसमस्वनाः\n",
    "10007024a": "जटाधराः पञ्चशिखास्तथा मुण्डाः कृशोदराः\n",
    "10007024c": "चतुर्दंष्ट्राश्चतुर्जिह्वाः शङ्कुकर्णाः किरीटिनः\n",
    "10007025a": "मौलीधराश्च राजेन्द्र तथाकुञ्चितमूर्धजाः\n",
    "10007025c": "उष्णीषिणो मुकुटिनश्चारुवक्त्राः स्वलंकृताः\n",
    "10007026a": "पद्मोत्पलापीडधरास्तथा कुमुदधारिणः\n",
    "10007026c": "माहात्म्येन च संयुक्ताः शतशोऽथ सहस्रशः\n",
    "10007027a": "शतघ्नीचक्रहस्ताश्च तथा मुसलपाणयः\n",
    "10007027c": "भुशुण्डीपाशहस्ताश्च गदाहस्ताश्च भारत\n",
    "10007028a": "पृष्ठेषु बद्धेषुधयश्चित्रबाणा रणोत्कटाः\n",
    "10007028c": "सध्वजाः सपताकाश्च सघण्टाः सपरश्वधाः\n",
    "10007029a": "महापाशोद्यतकरास्तथा लगुडपाणयः\n",
    "10007029c": "स्थूणाहस्ताः खड्गहस्ताः सर्पोच्छ्रितकिरीटिनः\n",
    "10007029e": "महासर्पाङ्गदधराश्चित्राभरणधारिणः\n",
    "10007030a": "रजोध्वस्ताः पङ्कदिग्धाः सर्वे शुक्लाम्बरस्रजः\n",
    "10007030c": "नीलाङ्गाः कमलाङ्गाश्च मुण्डवक्त्रास्तथैव च\n",
    "10007031a": "भेरीशङ्खमृदङ्गांस्ते झर्झरानकगोमुखान्\n",
    "10007031c": "अवादयन्पारिषदाः प्रहृष्टाः कनकप्रभाः\n",
    "10007032a": "गायमानास्तथैवान्ये नृत्यमानास्तथापरे\n",
    "10007032c": "लङ्घयन्तः प्लवन्तश्च वल्गन्तश्च महाबलाः\n",
    "10007033a": "धावन्तो जवनाश्चण्डाः पवनोद्धूतमूर्धजाः\n",
    "10007033c": "मत्ता इव महानागा विनदन्तो मुहुर्मुहुः\n",
    "10007034a": "सुभीमा घोररूपाश्च शूलपट्टिशपाणयः\n",
    "10007034c": "नानाविरागवसनाश्चित्रमाल्यानुलेपनाः\n",
    "10007035a": "रत्नचित्राङ्गदधराः समुद्यतकरास्तथा\n",
    "10007035c": "हन्तारो द्विषतां शूराः प्रसह्यासह्यविक्रमाः\n",
    "10007036a": "पातारोऽसृग्वसाद्यानां मांसान्त्रकृतभोजनाः\n",
    "10007036c": "चूडालाः कर्णिकालाश्च प्रकृशाः पिठरोदराः\n",
    "10007037a": "अतिह्रस्वातिदीर्घाश्च प्रबलाश्चातिभैरवाः\n",
    "10007037c": "विकटाः काललम्बोष्ठा बृहच्छेफास्थिपिण्डिकाः\n",
    "10007038a": "महार्हनानामुकुटा मुण्डाश्च जटिलाः परे\n",
    "10007038c": "सार्केन्दुग्रहनक्षत्रां द्यां कुर्युर्ये महीतले\n",
    "10007039a": "उत्सहेरंश्च ये हन्तुं भूतग्रामं चतुर्विधम्\n",
    "10007039c": "ये च वीतभया नित्यं हरस्य भ्रुकुटीभटाः\n",
    "10007040a": "कामकारकराः सिद्धास्त्रैलोक्यस्येश्वरेश्वराः\n",
    "10007040c": "नित्यानन्दप्रमुदिता वागीशा वीतमत्सराः\n",
    "10007041a": "प्राप्याष्टगुणमैश्वर्यं ये न यान्ति च विस्मयम्\n",
    "10007041c": "येषां विस्मयते नित्यं भगवान्कर्मभिर्हरः\n",
    "10007042a": "मनोवाक्कर्मभिर्भक्तैर्नित्यमाराधितश्च यैः\n",
    "10007042c": "मनोवाक्कर्मभिर्भक्तान्पाति पुत्रानिवौरसान्\n",
    "10007043a": "पिबन्तोऽसृग्वसास्त्वन्ये क्रुद्धा ब्रह्मद्विषां सदा\n",
    "10007043c": "चतुर्विंशात्मकं सोमं ये पिबन्ति च नित्यदा\n",
    "10007044a": "श्रुतेन ब्रह्मचर्येण तपसा च दमेन च\n",
    "10007044c": "ये समाराध्य शूलाङ्कं भवसायुज्यमागताः\n",
    "10007045a": "यैरात्मभूतैर्भगवान्पार्वत्या च महेश्वरः\n",
    "10007045c": "सह भूतगणान्भुङ्क्ते भूतभव्यभवत्प्रभुः\n",
    "10007046a": "नानाविचित्रहसितक्ष्वेडितोत्क्रुष्टगर्जितैः\n",
    "10007046c": "संनादयन्तस्ते विश्वमश्वत्थामानमभ्ययुः\n",
    "10007047a": "संस्तुवन्तो महादेवं भाः कुर्वाणाः सुवर्चसः\n",
    "10007047c": "विवर्धयिषवो द्रौणेर्महिमानं महात्मनः\n",
    "10007048a": "जिज्ञासमानास्तत्तेजः सौप्तिकं च दिदृक्षवः\n",
    "10007048c": "भीमोग्रपरिघालातशूलपट्टिशपाणयः\n",
    "10007048e": "घोररूपाः समाजग्मुर्भूतसंघाः समन्ततः\n",
    "10007049a": "जनयेयुर्भयं ये स्म त्रैलोक्यस्यापि दर्शनात्\n",
    "10007049c": "तान्प्रेक्षमाणोऽपि व्यथां न चकार महाबलः\n",
    "10007050a": "अथ द्रौणिर्धनुष्पाणिर्बद्धगोधाङ्गुलित्रवान्\n",
    "10007050c": "स्वयमेवात्मनात्मानमुपहारमुपाहरत्\n",
    "10007051a": "धनूंषि समिधस्तत्र पवित्राणि शिताः शराः\n",
    "10007051c": "हविरात्मवतश्चात्मा तस्मिन्भारत कर्मणि\n",
    "10007052a": "ततः सौम्येन मन्त्रेण द्रोणपुत्रः प्रतापवान्\n",
    "10007052c": "उपहारं महामन्युरथात्मानमुपाहरत्\n",
    "10007053a": "तं रुद्रं रौद्रकर्माणं रौद्रैः कर्मभिरच्युतम्\n",
    "10007053c": "अभिष्टुत्य महात्मानमित्युवाच कृताञ्जलिः\n",
    "10007054a": "इममात्मानमद्याहं जातमाङ्गिरसे कुले\n",
    "10007054c": "अग्नौ जुहोमि भगवन्प्रतिगृह्णीष्व मां बलिम्\n",
    "10007055a": "भवद्भक्त्या महादेव परमेण समाधिना\n",
    "10007055c": "अस्यामापदि विश्वात्मन्नुपाकुर्मि तवाग्रतः\n",
    "10007056a": "त्वयि सर्वाणि भूतानि सर्वभूतेषु चासि वै\n",
    "10007056c": "गुणानां हि प्रधानानामेकत्वं त्वयि तिष्ठति\n",
    "10007057a": "सर्वभूताशय विभो हविर्भूतमुपस्थितम्\n",
    "10007057c": "प्रतिगृहाण मां देव यद्यशक्याः परे मया\n",
    "10007058a": "इत्युक्त्वा द्रौणिरास्थाय तां वेदीं दीप्तपावकाम्\n",
    "10007058c": "संत्यक्तात्मा समारुह्य कृष्णवर्त्मन्युपाविशत्\n",
    "10007059a": "तमूर्ध्वबाहुं निश्चेष्टं दृष्ट्वा हविरुपस्थितम्\n",
    "10007059c": "अब्रवीद्भगवान्साक्षान्महादेवो हसन्निव\n",
    "10007060a": "सत्यशौचार्जवत्यागैस्तपसा नियमेन च\n",
    "10007060c": "क्षान्त्या भक्त्या च धृत्या च बुद्ध्या च वचसा तथा\n",
    "10007061a": "यथावदहमाराद्धः कृष्णेनाक्लिष्टकर्मणा\n",
    "10007061c": "तस्मादिष्टतमः कृष्णादन्यो मम न विद्यते\n",
    "10007062a": "कुर्वता तस्य संमानं त्वां च जिज्ञासता मया\n",
    "10007062c": "पाञ्चालाः सहसा गुप्ता मायाश्च बहुशः कृताः\n",
    "10007063a": "कृतस्तस्यैष संमानः पाञ्चालान्रक्षता मया\n",
    "10007063c": "अभिभूतास्तु कालेन नैषामद्यास्ति जीवितम्\n",
    "10007064a": "एवमुक्त्वा महेष्वासं भगवानात्मनस्तनुम्\n",
    "10007064c": "आविवेश ददौ चास्मै विमलं खड्गमुत्तमम्\n",
    "10007065a": "अथाविष्टो भगवता भूयो जज्वाल तेजसा\n",
    "10007065c": "वर्ष्मवांश्चाभवद्युद्धे देवसृष्टेन तेजसा\n",
    "10007066a": "तमदृश्यानि भूतानि रक्षांसि च समाद्रवन्\n",
    "10007066c": "अभितः शत्रुशिबिरं यान्तं साक्षादिवेश्वरम्\n",
    "10008001": "धृतराष्ट्र उवाच\n",
    "10008001a": "तथा प्रयाते शिबिरं द्रोणपुत्रे महारथे\n",
    "10008001c": "कच्चित्कृपश्च भोजश्च भयार्तौ न न्यवर्तताम्\n",
    "10008002a": "कच्चिन्न वारितौ क्षुद्रै रक्षिभिर्नोपलक्षितौ\n",
    "10008002c": "असह्यमिति वा मत्वा न निवृत्तौ महारथौ\n",
    "10008003a": "कच्चित्प्रमथ्य शिबिरं हत्वा सोमकपाण्डवान्\n",
    "10008003c": "दुर्योधनस्य पदवीं गतौ परमिकां रणे\n",
    "10008004a": "पाञ्चालैर्वा विनिहतौ कच्चिन्नास्वपतां क्षितौ\n",
    "10008004c": "कच्चित्ताभ्यां कृतं कर्म तन्ममाचक्ष्व संजय\n",
    "10008005": "संजय उवाच\n",
    "10008005a": "तस्मिन्प्रयाते शिबिरं द्रोणपुत्रे महात्मनि\n",
    "10008005c": "कृपश्च कृतवर्मा च शिबिरद्वार्यतिष्ठताम्\n",
    "10008006a": "अश्वत्थामा तु तौ दृष्ट्वा यत्नवन्तौ महारथौ\n",
    "10008006c": "प्रहृष्टः शनकै राजन्निदं वचनमब्रवीत्\n",
    "10008007a": "यत्तौ भवन्तौ पर्याप्तौ सर्वक्षत्रस्य नाशने\n",
    "10008007c": "किं पुनर्योधशेषस्य प्रसुप्तस्य विशेषतः\n",
    "10008008a": "अहं प्रवेक्ष्ये शिबिरं चरिष्यामि च कालवत्\n",
    "10008008c": "यथा न कश्चिदपि मे जीवन्मुच्येत मानवः\n",
    "10008009a": "इत्युक्त्वा प्राविशद्द्रौणिः पार्थानां शिबिरं महत्\n",
    "10008009c": "अद्वारेणाभ्यवस्कन्द्य विहाय भयमात्मनः\n",
    "10008010a": "स प्रविश्य महाबाहुरुद्देशज्ञश्च तस्य ह\n",
    "10008010c": "धृष्टद्युम्नस्य निलयं शनकैरभ्युपागमत्\n",
    "10008011a": "ते तु कृत्वा महत्कर्म श्रान्ताश्च बलवद्रणे\n",
    "10008011c": "प्रसुप्ता वै सुविश्वस्ताः स्वसैन्यपरिवारिताः\n",
    "10008012a": "अथ प्रविश्य तद्वेश्म धृष्टद्युम्नस्य भारत\n",
    "10008012c": "पाञ्चाल्यं शयने द्रौणिरपश्यत्सुप्तमन्तिकात्\n",
    "10008013a": "क्षौमावदाते महति स्पर्ध्यास्तरणसंवृते\n",
    "10008013c": "माल्यप्रवरसंयुक्ते धूपैश्चूर्णैश्च वासिते\n",
    "10008014a": "तं शयानं महात्मानं विस्रब्धमकुतोभयम्\n",
    "10008014c": "प्राबोधयत पादेन शयनस्थं महीपते\n",
    "10008015a": "स बुद्ध्वा चरणस्पर्शमुत्थाय रणदुर्मदः\n",
    "10008015c": "अभ्यजानदमेयात्मा द्रोणपुत्रं महारथम्\n",
    "10008016a": "तमुत्पतन्तं शयनादश्वत्थामा महाबलः\n",
    "10008016c": "केशेष्वालम्ब्य पाणिभ्यां निष्पिपेष महीतले\n",
    "10008017a": "स बलात्तेन निष्पिष्टः साध्वसेन च भारत\n",
    "10008017c": "निद्रया चैव पाञ्चाल्यो नाशकच्चेष्टितुं तदा\n",
    "10008018a": "तमाक्रम्य तदा राजन्कण्ठे चोरसि चोभयोः\n",
    "10008018c": "नदन्तं विस्फुरन्तं च पशुमारममारयत्\n",
    "10008019a": "तुदन्नखैस्तु स द्रौणिं नातिव्यक्तमुदाहरत्\n",
    "10008019c": "आचार्यपुत्र शस्त्रेण जहि मा मा चिरं कृथाः\n",
    "10008019e": "त्वत्कृते सुकृताँल्लोकान्गच्छेयं द्विपदां वर\n",
    "10008020a": "तस्याव्यक्तां तु तां वाचं संश्रुत्य द्रौणिरब्रवीत्\n",
    "10008020c": "आचार्यघातिनां लोका न सन्ति कुलपांसन\n",
    "10008020e": "तस्माच्छस्त्रेण निधनं न त्वमर्हसि दुर्मते\n",
    "10008021a": "एवं ब्रुवाणस्तं वीरं सिंहो मत्तमिव द्विपम्\n",
    "10008021c": "मर्मस्वभ्यवधीत्क्रुद्धः पादाष्ठीलैः सुदारुणैः\n",
    "10008022a": "तस्य वीरस्य शब्देन मार्यमाणस्य वेश्मनि\n",
    "10008022c": "अबुध्यन्त महाराज स्त्रियो ये चास्य रक्षिणः\n",
    "10008023a": "ते दृष्ट्वा वर्ष्मवन्तं तमतिमानुषविक्रमम्\n",
    "10008023c": "भूतमेव व्यवस्यन्तो न स्म प्रव्याहरन्भयात्\n",
    "10008024a": "तं तु तेनाभ्युपायेन गमयित्वा यमक्षयम्\n",
    "10008024c": "अध्यतिष्ठत्स तेजस्वी रथं प्राप्य सुदर्शनम्\n",
    "10008025a": "स तस्य भवनाद्राजन्निष्क्रम्यानादयन्दिशः\n",
    "10008025c": "रथेन शिबिरं प्रायाज्जिघांसुर्द्विषतो बली\n",
    "10008026a": "अपक्रान्ते ततस्तस्मिन्द्रोणपुत्रे महारथे\n",
    "10008026c": "सह तै रक्षिभिः सर्वैः प्रणेदुर्योषितस्तदा\n",
    "10008027a": "राजानं निहतं दृष्ट्वा भृशं शोकपरायणाः\n",
    "10008027c": "व्याक्रोशन्क्षत्रियाः सर्वे धृष्टद्युम्नस्य भारत\n",
    "10008028a": "तासां तु तेन शब्देन समीपे क्षत्रियर्षभाः\n",
    "10008028c": "क्षिप्रं च समनह्यन्त किमेतदिति चाब्रुवन्\n",
    "10008029a": "स्त्रियस्तु राजन्वित्रस्ता भारद्वाजं निरीक्ष्य तम्\n",
    "10008029c": "अब्रुवन्दीनकण्ठेन क्षिप्रमाद्रवतेति वै\n",
    "10008030a": "राक्षसो वा मनुष्यो वा नैनं जानीमहे वयम्\n",
    "10008030c": "हत्वा पाञ्चालराजं यो रथमारुह्य तिष्ठति\n",
    "10008031a": "ततस्ते योधमुख्यास्तं सहसा पर्यवारयन्\n",
    "10008031c": "स तानापततः सर्वान्रुद्रास्त्रेण व्यपोथयत्\n",
    "10008032a": "धृष्टद्युम्नं च हत्वा स तांश्चैवास्य पदानुगान्\n",
    "10008032c": "अपश्यच्छयने सुप्तमुत्तमौजसमन्तिके\n",
    "10008033a": "तमप्याक्रम्य पादेन कण्ठे चोरसि चौजसा\n",
    "10008033c": "तथैव मारयामास विनर्दन्तमरिंदमम्\n",
    "10008034a": "युधामन्युस्तु संप्राप्तो मत्त्वा तं रक्षसा हतम्\n",
    "10008034c": "गदामुद्यम्य वेगेन हृदि द्रौणिमताडयत्\n",
    "10008035a": "तमभिद्रुत्य जग्राह क्षितौ चैनमपातयत्\n",
    "10008035c": "विस्फुरन्तं च पशुवत्तथैवैनममारयत्\n",
    "10008036a": "तथा स वीरो हत्वा तं ततोऽन्यान्समुपाद्रवत्\n",
    "10008036c": "संसुप्तानेव राजेन्द्र तत्र तत्र महारथान्\n",
    "10008036e": "स्फुरतो वेपमानांश्च शमितेव पशून्मखे\n",
    "10008037a": "ततो निस्त्रिंशमादाय जघानान्यान्पृथग्जनान्\n",
    "10008037c": "भागशो विचरन्मार्गानसियुद्धविशारदः\n",
    "10008038a": "तथैव गुल्मे संप्रेक्ष्य शयानान्मध्यगौल्मिकान्\n",
    "10008038c": "श्रान्तान्न्यस्तायुधान्सर्वान्क्षणेनैव व्यपोथयत्\n",
    "10008039a": "योधानश्वान्द्विपांश्चैव प्राच्छिनत्स वरासिना\n",
    "10008039c": "रुधिरोक्षितसर्वाङ्गः कालसृष्ट इवान्तकः\n",
    "10008040a": "विस्फुरद्भिश्च तैर्द्रौणिर्निस्त्रिंशस्योद्यमेन च\n",
    "10008040c": "आक्षेपेण तथैवासेस्त्रिधा रक्तोक्षितोऽभवत्\n",
    "10008041a": "तस्य लोहितसिक्तस्य दीप्तखड्गस्य युध्यतः\n",
    "10008041c": "अमानुष इवाकारो बभौ परमभीषणः\n",
    "10008042a": "ये त्वजाग्रत कौरव्य तेऽपि शब्देन मोहिताः\n",
    "10008042c": "निरीक्ष्यमाणा अन्योन्यं द्रौणिं दृष्ट्वा प्रविव्यथुः\n",
    "10008043a": "तद्रूपं तस्य ते दृष्ट्वा क्षत्रियाः शत्रुकर्शनाः\n",
    "10008043c": "राक्षसं मन्यमानास्तं नयनानि न्यमीलयन्\n",
    "10008044a": "स घोररूपो व्यचरत्कालवच्छिबिरे ततः\n",
    "10008044c": "अपश्यद्द्रौपदीपुत्रानवशिष्टांश्च सोमकान्\n",
    "10008045a": "तेन शब्देन वित्रस्ता धनुर्हस्ता महारथाः\n",
    "10008045c": "धृष्टद्युम्नं हतं श्रुत्वा द्रौपदेया विशां पते\n",
    "10008045e": "अवाकिरञ्शरव्रातैर्भारद्वाजमभीतवत्\n",
    "10008046a": "ततस्तेन निनादेन संप्रबुद्धाः प्रभद्रकाः\n",
    "10008046c": "शिलीमुखैः शिखण्डी च द्रोणपुत्रं समार्दयन्\n",
    "10008047a": "भारद्वाजस्तु तान्दृष्ट्वा शरवर्षाणि वर्षतः\n",
    "10008047c": "ननाद बलवन्नादं जिघांसुस्तान्सुदुर्जयान्\n",
    "10008048a": "ततः परमसंक्रुद्धः पितुर्वधमनुस्मरन्\n",
    "10008048c": "अवरुह्य रथोपस्थात्त्वरमाणोऽभिदुद्रुवे\n",
    "10008049a": "सहस्रचन्द्रं विपुलं गृहीत्वा चर्म संयुगे\n",
    "10008049c": "खड्गं च विपुलं दिव्यं जातरूपपरिष्कृतम्\n",
    "10008049e": "द्रौपदेयानभिद्रुत्य खड्गेन व्यचरद्बली\n",
    "10008050a": "ततः स नरशार्दूलः प्रतिविन्ध्यं तमाहवे\n",
    "10008050c": "कुक्षिदेशेऽवधीद्राजन्स हतो न्यपतद्भुवि\n",
    "10008051a": "प्रासेन विद्ध्वा द्रौणिं तु सुतसोमः प्रतापवान्\n",
    "10008051c": "पुनश्चासिं समुद्यम्य द्रोणपुत्रमुपाद्रवत्\n",
    "10008052a": "सुतसोमस्य सासिं तु बाहुं छित्त्वा नरर्षभः\n",
    "10008052c": "पुनरभ्यहनत्पार्श्वे स भिन्नहृदयोऽपतत्\n",
    "10008053a": "नाकुलिस्तु शतानीको रथचक्रेण वीर्यवान्\n",
    "10008053c": "दोर्भ्यामुत्क्षिप्य वेगेन वक्षस्येनमताडयत्\n",
    "10008054a": "अताडयच्छतानीकं मुक्तचक्रं द्विजस्तु सः\n",
    "10008054c": "स विह्वलो ययौ भूमिं ततोऽस्यापाहरच्छिरः\n",
    "10008055a": "श्रुतकर्मा तु परिघं गृहीत्वा समताडयत्\n",
    "10008055c": "अभिद्रुत्य ततो द्रौणिं सव्ये स फलके भृशम्\n",
    "10008056a": "स तु तं श्रुतकर्माणमास्ये जघ्ने वरासिना\n",
    "10008056c": "स हतो न्यपतद्भूमौ विमूढो विकृताननः\n",
    "10008057a": "तेन शब्देन वीरस्तु श्रुतकीर्तिर्महाधनुः\n",
    "10008057c": "अश्वत्थामानमासाद्य शरवर्षैरवाकिरत्\n",
    "10008058a": "तस्यापि शरवर्षाणि चर्मणा प्रतिवार्य सः\n",
    "10008058c": "सकुण्डलं शिरः कायाद्भ्राजमानमपाहरत्\n",
    "10008059a": "ततो भीष्मनिहन्ता तं सह सर्वैः प्रभद्रकैः\n",
    "10008059c": "अहनत्सर्वतो वीरं नानाप्रहरणैर्बली\n",
    "10008059e": "शिलीमुखेन चाप्येनं भ्रुवोर्मध्ये समार्दयत्\n",
    "10008060a": "स तु क्रोधसमाविष्टो द्रोणपुत्रो महाबलः\n",
    "10008060c": "शिखण्डिनं समासाद्य द्विधा चिच्छेद सोऽसिना\n",
    "10008061a": "शिखण्डिनं ततो हत्वा क्रोधाविष्टः परंतपः\n",
    "10008061c": "प्रभद्रकगणान्सर्वानभिदुद्राव वेगवान्\n",
    "10008061e": "यच्च शिष्टं विराटस्य बलं तच्च समाद्रवत्\n",
    "10008062a": "द्रुपदस्य च पुत्राणां पौत्राणां सुहृदामपि\n",
    "10008062c": "चकार कदनं घोरं दृष्ट्वा दृष्ट्वा महाबलः\n",
    "10008063a": "अन्यानन्यांश्च पुरुषानभिसृत्याभिसृत्य च\n",
    "10008063c": "न्यकृन्तदसिना द्रौणिरसिमार्गविशारदः\n",
    "10008064a": "कालीं रक्तास्यनयनां रक्तमाल्यानुलेपनाम्\n",
    "10008064c": "रक्ताम्बरधरामेकां पाशहस्तां शिखण्डिनीम्\n",
    "10008065a": "ददृशुः कालरात्रिं ते स्मयमानामवस्थिताम्\n",
    "10008065c": "नराश्वकुञ्जरान्पाशैर्बद्ध्वा घोरैः प्रतस्थुषीम्\n",
    "10008065e": "हरन्तीं विविधान्प्रेतान्पाशबद्धान्विमूर्धजान्\n",
    "10008066a": "स्वप्ने सुप्तान्नयन्तीं तां रात्रिष्वन्यासु मारिष\n",
    "10008066c": "ददृशुर्योधमुख्यास्ते घ्नन्तं द्रौणिं च नित्यदा\n",
    "10008067a": "यतः प्रवृत्तः संग्रामः कुरुपाण्डवसेनयोः\n",
    "10008067c": "ततः प्रभृति तां कृत्यामपश्यन्द्रौणिमेव च\n",
    "10008068a": "तांस्तु दैवहतान्पूर्वं पश्चाद्द्रौणिर्न्यपातयत्\n",
    "10008068c": "त्रासयन्सर्वभूतानि विनदन्भैरवान्रवान्\n",
    "10008069a": "तदनुस्मृत्य ते वीरा दर्शनं पौर्वकालिकम्\n",
    "10008069c": "इदं तदित्यमन्यन्त दैवेनोपनिपीडिताः\n",
    "10008070a": "ततस्तेन निनादेन प्रत्यबुध्यन्त धन्विनः\n",
    "10008070c": "शिबिरे पाण्डवेयानां शतशोऽथ सहस्रशः\n",
    "10008071a": "सोऽच्छिनत्कस्यचित्पादौ जघनं चैव कस्यचित्\n",
    "10008071c": "कांश्चिद्बिभेद पार्श्वेषु कालसृष्ट इवान्तकः\n",
    "10008072a": "अत्युग्रप्रतिपिष्टैश्च नदद्भिश्च भृशातुरैः\n",
    "10008072c": "गजाश्वमथितैश्चान्यैर्मही कीर्णाभवत्प्रभो\n",
    "10008073a": "क्रोशतां किमिदं कोऽयं किं शब्दः किं नु किं कृतम्\n",
    "10008073c": "एवं तेषां तदा द्रौणिरन्तकः समपद्यत\n",
    "10008074a": "अपेतशस्त्रसंनाहान्संरब्धान्पाण्डुसृञ्जयान्\n",
    "10008074c": "प्राहिणोन्मृत्युलोकाय द्रौणिः प्रहरतां वरः\n",
    "10008075a": "ततस्तच्छस्त्रवित्रस्ता उत्पतन्तो भयातुराः\n",
    "10008075c": "निद्रान्धा नष्टसंज्ञाश्च तत्र तत्र निलिल्यिरे\n",
    "10008076a": "ऊरुस्तम्भगृहीताश्च कश्मलाभिहतौजसः\n",
    "10008076c": "विनदन्तो भृशं त्रस्ताः संन्यपेषन्परस्परम्\n",
    "10008077a": "ततो रथं पुनर्द्रौणिरास्थितो भीमनिस्वनम्\n",
    "10008077c": "धनुष्पाणिः शरैरन्यान्प्रेषयद्वै यमक्षयम्\n",
    "10008078a": "पुनरुत्पततः कांश्चिद्दूरादपि नरोत्तमान्\n",
    "10008078c": "शूरान्संपततश्चान्यान्कालरात्र्यै न्यवेदयत्\n",
    "10008079a": "तथैव स्यन्दनाग्रेण प्रमथन्स विधावति\n",
    "10008079c": "शरवर्षैश्च विविधैरवर्षच्छात्रवांस्ततः\n",
    "10008080a": "पुनश्च सुविचित्रेण शतचन्द्रेण चर्मणा\n",
    "10008080c": "तेन चाकाशवर्णेन तदाचरत सोऽसिना\n",
    "10008081a": "तथा स शिबिरं तेषां द्रौणिराहवदुर्मदः\n",
    "10008081c": "व्यक्षोभयत राजेन्द्र महाह्रदमिव द्विपः\n",
    "10008082a": "उत्पेतुस्तेन शब्देन योधा राजन्विचेतसः\n",
    "10008082c": "निद्रार्ताश्च भयार्ताश्च व्यधावन्त ततस्ततः\n",
    "10008083a": "विस्वरं चुक्रुशुश्चान्ये बह्वबद्धं तथावदन्\n",
    "10008083c": "न च स्म प्रतिपद्यन्ते शस्त्राणि वसनानि च\n",
    "10008084a": "विमुक्तकेशाश्चाप्यन्ये नाभ्यजानन्परस्परम्\n",
    "10008084c": "उत्पतन्तः परे भीताः केचित्तत्र तथाभ्रमन्\n",
    "10008084e": "पुरीषमसृजन्केचित्केचिन्मूत्रं प्रसुस्रुवुः\n",
    "10008085a": "बन्धनानि च राजेन्द्र संछिद्य तुरगा द्विपाः\n",
    "10008085c": "समं पर्यपतंश्चान्ये कुर्वन्तो महदाकुलम्\n",
    "10008086a": "तत्र केचिन्नरा भीता व्यलीयन्त महीतले\n",
    "10008086c": "तथैव तान्निपतितानपिंषन्गजवाजिनः\n",
    "10008087a": "तस्मिंस्तथा वर्तमाने रक्षांसि पुरुषर्षभ\n",
    "10008087c": "तृप्तानि व्यनदन्नुच्चैर्मुदा भरतसत्तम\n",
    "10008088a": "स शब्दः प्रेरितो राजन्भूतसंघैर्मुदा युतैः\n",
    "10008088c": "अपूरयद्दिशः सर्वा दिवं चापि महास्वनः\n",
    "10008089a": "तेषामार्तस्वरं श्रुत्वा वित्रस्ता गजवाजिनः\n",
    "10008089c": "मुक्ताः पर्यपतन्राजन्मृद्नन्तः शिबिरे जनम्\n",
    "10008090a": "तैस्तत्र परिधावद्भिश्चरणोदीरितं रजः\n",
    "10008090c": "अकरोच्छिबिरे तेषां रजन्यां द्विगुणं तमः\n",
    "10008091a": "तस्मिंस्तमसि संजाते प्रमूढाः सर्वतो जनाः\n",
    "10008091c": "नाजानन्पितरः पुत्रान्भ्रातॄन्भ्रातर एव च\n",
    "10008092a": "गजा गजानतिक्रम्य निर्मनुष्या हया हयान्\n",
    "10008092c": "अताडयंस्तथाभञ्जंस्तथामृद्नंश्च भारत\n",
    "10008093a": "ते भग्नाः प्रपतन्तश्च निघ्नन्तश्च परस्परम्\n",
    "10008093c": "न्यपातयन्त च परान्पातयित्वा तथापिषन्\n",
    "10008094a": "विचेतसः सनिद्राश्च तमसा चावृता नराः\n",
    "10008094c": "जघ्नुः स्वानेव तत्राथ कालेनाभिप्रचोदिताः\n",
    "10008095a": "त्यक्त्वा द्वाराणि च द्वाःस्थास्तथा गुल्मांश्च गौल्मिकाः\n",
    "10008095c": "प्राद्रवन्त यथाशक्ति कांदिशीका विचेतसः\n",
    "10008096a": "विप्रनष्टाश्च तेऽन्योन्यं नाजानन्त तदा विभो\n",
    "10008096c": "क्रोशन्तस्तात पुत्रेति दैवोपहतचेतसः\n",
    "10008097a": "पलायतां दिशस्तेषां स्वानप्युत्सृज्य बान्धवान्\n",
    "10008097c": "गोत्रनामभिरन्योन्यमाक्रन्दन्त ततो जनाः\n",
    "10008098a": "हाहाकारं च कुर्वाणाः पृथिव्यां शेरते परे\n",
    "10008098c": "तान्बुद्ध्वा रणमत्तोऽसौ द्रोणपुत्रो व्यपोथयत्\n",
    "10008099a": "तत्रापरे वध्यमाना मुहुर्मुहुरचेतसः\n",
    "10008099c": "शिबिरान्निष्पतन्ति स्म क्षत्रिया भयपीडिताः\n",
    "10008100a": "तांस्तु निष्पततस्त्रस्ताञ्शिबिराञ्जीवितैषिणः\n",
    "10008100c": "कृतवर्मा कृपश्चैव द्वारदेशे निजघ्नतुः\n",
    "10008101a": "विशस्त्रयन्त्रकवचान्मुक्तकेशान्कृताञ्जलीन्\n",
    "10008101c": "वेपमानान्क्षितौ भीतान्नैव कांश्चिदमुञ्चताम्\n",
    "10008102a": "नामुच्यत तयोः कश्चिन्निष्क्रान्तः शिबिराद्बहिः\n",
    "10008102c": "कृपस्य च महाराज हार्दिक्यस्य च दुर्मतेः\n",
    "10008103a": "भूयश्चैव चिकीर्षन्तौ द्रोणपुत्रस्य तौ प्रियम्\n",
    "10008103c": "त्रिषु देशेषु ददतुः शिबिरस्य हुताशनम्\n",
    "10008104a": "ततः प्रकाशे शिबिरे खड्गेन पितृनन्दनः\n",
    "10008104c": "अश्वत्थामा महाराज व्यचरत्कृतहस्तवत्\n",
    "10008105a": "कांश्चिदापततो वीरानपरांश्च प्रधावतः\n",
    "10008105c": "व्ययोजयत खड्गेन प्राणैर्द्विजवरो नरान्\n",
    "10008106a": "कांश्चिद्योधान्स खड्गेन मध्ये संछिद्य वीर्यवान्\n",
    "10008106c": "अपातयद्द्रोणसुतः संरब्धस्तिलकाण्डवत्\n",
    "10008107a": "विनदद्भिर्भृशायस्तैर्नराश्वद्विरदोत्तमैः\n",
    "10008107c": "पतितैरभवत्कीर्णा मेदिनी भरतर्षभ\n",
    "10008108a": "मानुषाणां सहस्रेषु हतेषु पतितेषु च\n",
    "10008108c": "उदतिष्ठन्कबन्धानि बहून्युत्थाय चापतन्\n",
    "10008109a": "सायुधान्साङ्गदान्बाहून्निचकर्त शिरांसि च\n",
    "10008109c": "हस्तिहस्तोपमानूरून्हस्तान्पादांश्च भारत\n",
    "10008110a": "पृष्ठच्छिन्नाञ्शिरश्छिन्नान्पार्श्वच्छिन्नांस्तथापरान्\n",
    "10008110c": "समासाद्याकरोद्द्रौणिः कांश्चिच्चापि पराङ्मुखान्\n",
    "10008111a": "मध्यकायान्नरानन्यांश्चिच्छेदान्यांश्च कर्णतः\n",
    "10008111c": "अंसदेशे निहत्यान्यान्काये प्रावेशयच्छिरः\n",
    "10008112a": "एवं विचरतस्तस्य निघ्नतः सुबहून्नरान्\n",
    "10008112c": "तमसा रजनी घोरा बभौ दारुणदर्शना\n",
    "10008113a": "किंचित्प्राणैश्च पुरुषैर्हतैश्चान्यैः सहस्रशः\n",
    "10008113c": "बहुना च गजाश्वेन भूरभूद्भीमदर्शना\n",
    "10008114a": "यक्षरक्षःसमाकीर्णे रथाश्वद्विपदारुणे\n",
    "10008114c": "क्रुद्धेन द्रोणपुत्रेण संछिन्नाः प्रापतन्भुवि\n",
    "10008115a": "मातॄरन्ये पितॄनन्ये भ्रातॄनन्ये विचुक्रुशुः\n",
    "10008115c": "केचिदूचुर्न तत्क्रुद्धैर्धार्तराष्ट्रैः कृतं रणे\n",
    "10008116a": "यत्कृतं नः प्रसुप्तानां रक्षोभिः क्रूरकर्मभिः\n",
    "10008116c": "असांनिध्याद्धि पार्थानामिदं नः कदनं कृतम्\n",
    "10008117a": "न देवासुरगन्धर्वैर्न यक्षैर्न च राक्षसैः\n",
    "10008117c": "शक्यो विजेतुं कौन्तेयो गोप्ता यस्य जनार्दनः\n",
    "10008118a": "ब्रह्मण्यः सत्यवाग्दान्तः सर्वभूतानुकम्पकः\n",
    "10008118c": "न च सुप्तं प्रमत्तं वा न्यस्तशस्त्रं कृताञ्जलिम्\n",
    "10008118e": "धावन्तं मुक्तकेशं वा हन्ति पार्थो धनंजयः\n",
    "10008119a": "तदिदं नः कृतं घोरं रक्षोभिः क्रूरकर्मभिः\n",
    "10008119c": "इति लालप्यमानाः स्म शेरते बहवो जनाः\n",
    "10008120a": "स्तनतां च मनुष्याणामपरेषां च कूजताम्\n",
    "10008120c": "ततो मुहूर्तात्प्राशाम्यत्स शब्दस्तुमुलो महान्\n",
    "10008121a": "शोणितव्यतिषिक्तायां वसुधायां च भूमिप\n",
    "10008121c": "तद्रजस्तुमुलं घोरं क्षणेनान्तरधीयत\n",
    "10008122a": "संवेष्टमानानुद्विग्नान्निरुत्साहान्सहस्रशः\n",
    "10008122c": "न्यपातयन्नरान्क्रुद्धः पशून्पशुपतिर्यथा\n",
    "10008123a": "अन्योन्यं संपरिष्वज्य शयानान्द्रवतोऽपरान्\n",
    "10008123c": "संलीनान्युध्यमानांश्च सर्वान्द्रौणिरपोथयत्\n",
    "10008124a": "दह्यमाना हुताशेन वध्यमानाश्च तेन ते\n",
    "10008124c": "परस्परं तदा योधा अनयन्यमसादनम्\n",
    "10008125a": "तस्या रजन्यास्त्वर्धेन पाण्डवानां महद्बलम्\n",
    "10008125c": "गमयामास राजेन्द्र द्रौणिर्यमनिवेशनम्\n",
    "10008126a": "निशाचराणां सत्त्वानां स रात्रिर्हर्षवर्धिनी\n",
    "10008126c": "आसीन्नरगजाश्वानां रौद्री क्षयकरी भृशम्\n",
    "10008127a": "तत्रादृश्यन्त रक्षांसि पिशाचाश्च पृथग्विधाः\n",
    "10008127c": "खादन्तो नरमांसानि पिबन्तः शोणितानि च\n",
    "10008128a": "करालाः पिङ्गला रौद्राः शैलदन्ता रजस्वलाः\n",
    "10008128c": "जटिला दीर्घसक्थाश्च पञ्चपादा महोदराः\n",
    "10008129a": "पश्चादङ्गुलयो रूक्षा विरूपा भैरवस्वनाः\n",
    "10008129c": "घटजानवोऽतिह्रस्वाश्च नीलकण्ठा विभीषणाः\n",
    "10008130a": "सपुत्रदाराः सुक्रूरा दुर्दर्शनसुनिर्घृणाः\n",
    "10008130c": "विविधानि च रूपाणि तत्रादृश्यन्त रक्षसाम्\n",
    "10008131a": "पीत्वा च शोणितं हृष्टाः प्रानृत्यन्गणशोऽपरे\n",
    "10008131c": "इदं वरमिदं मेध्यमिदं स्वाद्विति चाब्रुवन्\n",
    "10008132a": "मेदोमज्जास्थिरक्तानां वसानां च भृशाशिताः\n",
    "10008132c": "परमांसानि खादन्तः क्रव्यादा मांसजीविनः\n",
    "10008133a": "वसां चाप्यपरे पीत्वा पर्यधावन्विकुक्षिलाः\n",
    "10008133c": "नानावक्त्रास्तथा रौद्राः क्रव्यादाः पिशिताशिनः\n",
    "10008134a": "अयुतानि च तत्रासन्प्रयुतान्यर्बुदानि च\n",
    "10008134c": "रक्षसां घोररूपाणां महतां क्रूरकर्मणाम्\n",
    "10008135a": "मुदितानां वितृप्तानां तस्मिन्महति वैशसे\n",
    "10008135c": "समेतानि बहून्यासन्भूतानि च जनाधिप\n",
    "10008136a": "प्रत्यूषकाले शिबिरात्प्रतिगन्तुमियेष सः\n",
    "10008136c": "नृशोणितावसिक्तस्य द्रौणेरासीदसित्सरुः\n",
    "10008136e": "पाणिना सह संश्लिष्ट एकीभूत इव प्रभो\n",
    "10008137a": "स निःशेषानरीन्कृत्वा विरराज जनक्षये\n",
    "10008137c": "युगान्ते सर्वभूतानि भस्म कृत्वेव पावकः\n",
    "10008138a": "यथाप्रतिज्ञं तत्कर्म कृत्वा द्रौणायनिः प्रभो\n",
    "10008138c": "दुर्गमां पदवीं कृत्वा पितुरासीद्गतज्वरः\n",
    "10008139a": "यथैव संसुप्तजने शिबिरे प्राविशन्निशि\n",
    "10008139c": "तथैव हत्वा निःशब्दे निश्चक्राम नरर्षभः\n",
    "10008140a": "निष्क्रम्य शिबिरात्तस्मात्ताभ्यां संगम्य वीर्यवान्\n",
    "10008140c": "आचख्यौ कर्म तत्सर्वं हृष्टः संहर्षयन्विभो\n",
    "10008141a": "तावप्याचख्यतुस्तस्मै प्रियं प्रियकरौ तदा\n",
    "10008141c": "पाञ्चालान्सृञ्जयांश्चैव विनिकृत्तान्सहस्रशः\n",
    "10008141e": "प्रीत्या चोच्चैरुदक्रोशंस्तथैवास्फोटयंस्तलान्\n",
    "10008142a": "एवंविधा हि सा रात्रिः सोमकानां जनक्षये\n",
    "10008142c": "प्रसुप्तानां प्रमत्तानामासीत्सुभृशदारुणा\n",
    "10008143a": "असंशयं हि कालस्य पर्यायो दुरतिक्रमः\n",
    "10008143c": "तादृशा निहता यत्र कृत्वास्माकं जनक्षयम्\n",
    "10008144": "धृतराष्ट्र उवाच\n",
    "10008144a": "प्रागेव सुमहत्कर्म द्रौणिरेतन्महारथः\n",
    "10008144c": "नाकरोदीदृशं कस्मान्मत्पुत्रविजये धृतः\n",
    "10008145a": "अथ कस्माद्धते क्षत्रे कर्मेदं कृतवानसौ\n",
    "10008145c": "द्रोणपुत्रो महेष्वासस्तन्मे शंसितुमर्हसि\n",
    "10008146": "संजय उवाच\n",
    "10008146a": "तेषां नूनं भयान्नासौ कृतवान्कुरुनन्दन\n",
    "10008146c": "असांनिध्याद्धि पार्थानां केशवस्य च धीमतः\n",
    "10008147a": "सात्यकेश्चापि कर्मेदं द्रोणपुत्रेण साधितम्\n",
    "10008147c": "न हि तेषां समक्षं तान्हन्यादपि मरुत्पतिः\n",
    "10008148a": "एतदीदृशकं वृत्तं राजन्सुप्तजने विभो\n",
    "10008148c": "ततो जनक्षयं कृत्वा पाण्डवानां महात्ययम्\n",
    "10008148e": "दिष्ट्या दिष्ट्येति चान्योन्यं समेत्योचुर्महारथाः\n",
    "10008149a": "पर्यष्वजत्ततो द्रौणिस्ताभ्यां च प्रतिनन्दितः\n",
    "10008149c": "इदं हर्षाच्च सुमहदाददे वाक्यमुत्तमम्\n",
    "10008150a": "पाञ्चाला निहताः सर्वे द्रौपदेयाश्च सर्वशः\n",
    "10008150c": "सोमका मत्स्यशेषाश्च सर्वे विनिहता मया\n",
    "10008151a": "इदानीं कृतकृत्याः स्म याम तत्रैव माचिरम्\n",
    "10008151c": "यदि जीवति नो राजा तस्मै शंसामहे प्रियम्\n",
    "10009001": "संजय उवाच\n",
    "10009001a": "ते हत्वा सर्वपाञ्चालान्द्रौपदेयांश्च सर्वशः\n",
    "10009001c": "अगच्छन्सहितास्तत्र यत्र दुर्योधनो हतः\n",
    "10009002a": "गत्वा चैनमपश्यंस्ते किंचित्प्राणं नराधिपम्\n",
    "10009002c": "ततो रथेभ्यः प्रस्कन्द्य परिवव्रुस्तवात्मजम्\n",
    "10009003a": "तं भग्नसक्थं राजेन्द्र कृच्छ्रप्राणमचेतसम्\n",
    "10009003c": "वमन्तं रुधिरं वक्त्रादपश्यन्वसुधातले\n",
    "10009004a": "वृतं समन्ताद्बहुभिः श्वापदैर्घोरदर्शनैः\n",
    "10009004c": "शालावृकगणैश्चैव भक्षयिष्यद्भिरन्तिकात्\n",
    "10009005a": "निवारयन्तं कृच्छ्रात्ताञ्श्वापदान्संचिखादिषून्\n",
    "10009005c": "विवेष्टमानं मह्यां च सुभृशं गाढवेदनम्\n",
    "10009006a": "तं शयानं महात्मानं भूमौ स्वरुधिरोक्षितम्\n",
    "10009006c": "हतशिष्टास्त्रयो वीराः शोकार्ताः पर्यवारयन्\n",
    "10009006e": "अश्वत्थामा कृपश्चैव कृतवर्मा च सात्वतः\n",
    "10009007a": "तैस्त्रिभिः शोणितादिग्धैर्निःश्वसद्भिर्महारथैः\n",
    "10009007c": "शुशुभे संवृतो राजा वेदी त्रिभिरिवाग्निभिः\n",
    "10009008a": "ते तं शयानं संप्रेक्ष्य राजानमतथोचितम्\n",
    "10009008c": "अविषह्येन दुःखेन ततस्ते रुरुदुस्त्रयः\n",
    "10009009a": "ततस्ते रुधिरं हस्तैर्मुखान्निर्मृज्य तस्य ह\n",
    "10009009c": "रणे राज्ञः शयानस्य कृपणं पर्यदेवयन्\n",
    "10009010": "कृप उवाच\n",
    "10009010a": "न दैवस्यातिभारोऽस्ति यदयं रुधिरोक्षितः\n",
    "10009010c": "एकादशचमूभर्ता शेते दुर्योधनो हतः\n",
    "10009011a": "पश्य चामीकराभस्य चामीकरविभूषिताम्\n",
    "10009011c": "गदां गदाप्रियस्येमां समीपे पतितां भुवि\n",
    "10009012a": "इयमेनं गदा शूरं न जहाति रणे रणे\n",
    "10009012c": "स्वर्गायापि व्रजन्तं हि न जहाति यशस्विनम्\n",
    "10009013a": "पश्येमां सह वीरेण जाम्बूनदविभूषिताम्\n",
    "10009013c": "शयानां शयने धर्मे भार्यां प्रीतिमतीमिव\n",
    "10009014a": "यो वै मूर्धावसिक्तानामग्रे यातः परंतपः\n",
    "10009014c": "स हतो ग्रसते पांसून्पश्य कालस्य पर्ययम्\n",
    "10009015a": "येनाजौ निहता भूमावशेरत पुरा द्विषः\n",
    "10009015c": "स भूमौ निहतः शेते कुरुराजः परैरयम्\n",
    "10009016a": "भयान्नमन्ति राजानो यस्य स्म शतसंघशः\n",
    "10009016c": "स वीरशयने शेते क्रव्याद्भिः परिवारितः\n",
    "10009017a": "उपासत नृपाः पूर्वमर्थहेतोर्यमीश्वरम्\n",
    "10009017c": "धिक्सद्यो निहतः शेते पश्य कालस्य पर्ययम्\n",
    "10009018": "संजय उवाच\n",
    "10009018a": "तं शयानं नृपश्रेष्ठं ततो भरतसत्तम\n",
    "10009018c": "अश्वत्थामा समालोक्य करुणं पर्यदेवयत्\n",
    "10009019a": "आहुस्त्वां राजशार्दूल मुख्यं सर्वधनुष्मताम्\n",
    "10009019c": "धनाध्यक्षोपमं युद्धे शिष्यं संकर्षणस्य ह\n",
    "10009020a": "कथं विवरमद्राक्षीद्भीमसेनस्तवानघ\n",
    "10009020c": "बलिनः कृतिनो नित्यं स च पापात्मवान्नृप\n",
    "10009021a": "कालो नूनं महाराज लोकेऽस्मिन्बलवत्तरः\n",
    "10009021c": "पश्यामो निहतं त्वां चेद्भीमसेनेन संयुगे\n",
    "10009022a": "कथं त्वां सर्वधर्मज्ञं क्षुद्रः पापो वृकोदरः\n",
    "10009022c": "निकृत्या हतवान्मन्दो नूनं कालो दुरत्ययः\n",
    "10009023a": "धर्मयुद्धे ह्यधर्मेण समाहूयौजसा मृधे\n",
    "10009023c": "गदया भीमसेनेन निर्भिन्ने सक्थिनी तव\n",
    "10009024a": "अधर्मेण हतस्याजौ मृद्यमानं पदा शिरः\n",
    "10009024c": "यदुपेक्षितवान्क्षुद्रो धिक्तमस्तु युधिष्ठिरम्\n",
    "10009025a": "युद्धेष्वपवदिष्यन्ति योधा नूनं वृकोदरम्\n",
    "10009025c": "यावत्स्थास्यन्ति भूतानि निकृत्या ह्यसि पातितः\n",
    "10009026a": "ननु रामोऽब्रवीद्राजंस्त्वां सदा यदुनन्दनः\n",
    "10009026c": "दुर्योधनसमो नास्ति गदया इति वीर्यवान्\n",
    "10009027a": "श्लाघते त्वां हि वार्ष्णेयो राजन्संसत्सु भारत\n",
    "10009027c": "सुशिष्यो मम कौरव्यो गदायुद्ध इति प्रभो\n",
    "10009028a": "यां गतिं क्षत्रियस्याहुः प्रशस्तां परमर्षयः\n",
    "10009028c": "हतस्याभिमुखस्याजौ प्राप्तस्त्वमसि तां गतिम्\n",
    "10009029a": "दुर्योधन न शोचामि त्वामहं पुरुषर्षभ\n",
    "10009029c": "हतपुत्रां तु शोचामि गान्धारीं पितरं च ते\n",
    "10009029e": "भिक्षुकौ विचरिष्येते शोचन्तौ पृथिवीमिमाम्\n",
    "10009030a": "धिगस्तु कृष्णं वार्ष्णेयमर्जुनं चापि दुर्मतिम्\n",
    "10009030c": "धर्मज्ञमानिनौ यौ त्वां वध्यमानमुपेक्षताम्\n",
    "10009031a": "पाण्डवाश्चापि ते सर्वे किं वक्ष्यन्ति नराधिपान्\n",
    "10009031c": "कथं दुर्योधनोऽस्माभिर्हत इत्यनपत्रपाः\n",
    "10009032a": "धन्यस्त्वमसि गान्धारे यस्त्वमायोधने हतः\n",
    "10009032c": "प्रयातोऽभिमुखः शत्रून्धर्मेण पुरुषर्षभ\n",
    "10009033a": "हतपुत्रा हि गान्धारी निहतज्ञातिबान्धवा\n",
    "10009033c": "प्रज्ञाचक्षुश्च दुर्धर्षः कां गतिं प्रतिपत्स्यते\n",
    "10009034a": "धिगस्तु कृतवर्माणं मां कृपं च महारथम्\n",
    "10009034c": "ये वयं न गताः स्वर्गं त्वां पुरस्कृत्य पार्थिवम्\n",
    "10009035a": "दातारं सर्वकामानां रक्षितारं प्रजाहितम्\n",
    "10009035c": "यद्वयं नानुगच्छामस्त्वां धिगस्मान्नराधमान्\n",
    "10009036a": "कृपस्य तव वीर्येण मम चैव पितुश्च मे\n",
    "10009036c": "सभृत्यानां नरव्याघ्र रत्नवन्ति गृहाणि च\n",
    "10009037a": "भवत्प्रसादादस्माभिः समित्रैः सहबान्धवैः\n",
    "10009037c": "अवाप्ताः क्रतवो मुख्या बहवो भूरिदक्षिणाः\n",
    "10009038a": "कुतश्चापीदृशं सार्थमुपलप्स्यामहे वयम्\n",
    "10009038c": "यादृशेन पुरस्कृत्य त्वं गतः सर्वपार्थिवान्\n",
    "10009039a": "वयमेव त्रयो राजन्गच्छन्तं परमां गतिम्\n",
    "10009039c": "यद्वै त्वां नानुगच्छामस्तेन तप्स्यामहे वयम्\n",
    "10009040a": "त्वत्स्वर्गहीना हीनार्थाः स्मरन्तः सुकृतस्य ते\n",
    "10009040c": "किं नाम तद्भवेत्कर्म येन त्वानुव्रजेम वै\n",
    "10009041a": "दुःखं नूनं कुरुश्रेष्ठ चरिष्यामो महीमिमाम्\n",
    "10009041c": "हीनानां नस्त्वया राजन्कुतः शान्तिः कुतः सुखम्\n",
    "10009042a": "गत्वैतांस्तु महाराज समेत्य त्वं महारथान्\n",
    "10009042c": "यथाश्रेष्ठं यथाज्येष्ठं पूजयेर्वचनान्मम\n",
    "10009043a": "आचार्यं पूजयित्वा च केतुं सर्वधनुष्मताम्\n",
    "10009043c": "हतं मयाद्य शंसेथा धृष्टद्युम्नं नराधिप\n",
    "10009044a": "परिष्वजेथा राजानं बाह्लिकं सुमहारथम्\n",
    "10009044c": "सैन्धवं सोमदत्तं च भूरिश्रवसमेव च\n",
    "10009045a": "तथा पूर्वगतानन्यान्स्वर्गं पार्थिवसत्तमान्\n",
    "10009045c": "अस्मद्वाक्यात्परिष्वज्य पृच्छेथास्त्वमनामयम्\n",
    "10009046a": "इत्येवमुक्त्वा राजानं भग्नसक्थमचेतसम्\n",
    "10009046c": "अश्वत्थामा समुद्वीक्ष्य पुनर्वचनमब्रवीत्\n",
    "10009047a": "दुर्योधन जीवसि चेद्वाचं श्रोत्रसुखां शृणु\n",
    "10009047c": "सप्त पाण्डवतः शेषा धार्तराष्ट्रास्त्रयो वयम्\n",
    "10009048a": "ते चैव भ्रातरः पञ्च वासुदेवोऽथ सात्यकिः\n",
    "10009048c": "अहं च कृतवर्मा च कृपः शारद्वतस्तथा\n",
    "10009049a": "द्रौपदेया हताः सर्वे धृष्टद्युम्नस्य चात्मजाः\n",
    "10009049c": "पाञ्चाला निहताः सर्वे मत्स्यशेषं च भारत\n",
    "10009050a": "कृते प्रतिकृतं पश्य हतपुत्रा हि पाण्डवाः\n",
    "10009050c": "सौप्तिके शिबिरं तेषां हतं सनरवाहनम्\n",
    "10009051a": "मया च पापकर्मासौ धृष्टद्युम्नो महीपते\n",
    "10009051c": "प्रविश्य शिबिरं रात्रौ पशुमारेण मारितः\n",
    "10009052a": "दुर्योधनस्तु तां वाचं निशम्य मनसः प्रियाम्\n",
    "10009052c": "प्रतिलभ्य पुनश्चेत इदं वचनमब्रवीत्\n",
    "10009053a": "न मेऽकरोत्तद्गाङ्गेयो न कर्णो न च ते पिता\n",
    "10009053c": "यत्त्वया कृपभोजाभ्यां सहितेनाद्य मे कृतम्\n",
    "10009054a": "स चेत्सेनापतिः क्षुद्रो हतः सार्धं शिखण्डिना\n",
    "10009054c": "तेन मन्ये मघवता सममात्मानमद्य वै\n",
    "10009055a": "स्वस्ति प्राप्नुत भद्रं वः स्वर्गे नः संगमः पुनः\n",
    "10009055c": "इत्येवमुक्त्वा तूष्णीं स कुरुराजो महामनाः\n",
    "10009055e": "प्राणानुदसृजद्वीरः सुहृदां शोकमादधत्\n",
    "10009056a": "तथेति ते परिष्वक्ताः परिष्वज्य च तं नृपम्\n",
    "10009056c": "पुनः पुनः प्रेक्षमाणाः स्वकानारुरुहू रथान्\n",
    "10009057a": "इत्येवं तव पुत्रस्य निशम्य करुणां गिरम्\n",
    "10009057c": "प्रत्यूषकाले शोकार्तः प्राधावं नगरं प्रति\n",
    "10009058a": "तव पुत्रे गते स्वर्गं शोकार्तस्य ममानघ\n",
    "10009058c": "ऋषिदत्तं प्रनष्टं तद्दिव्यदर्शित्वमद्य वै\n",
    "10009059": "वैशंपायन उवाच\n",
    "10009059a": "इति श्रुत्वा स नृपतिः पुत्रज्ञातिवधं तदा\n",
    "10009059c": "निःश्वस्य दीर्घमुष्णं च ततश्चिन्तापरोऽभवत्\n",
    "10010001": "वैशंपायन उवाच\n",
    "10010001a": "तस्यां रात्र्यां व्यतीतायां धृष्टद्युम्नस्य सारथिः\n",
    "10010001c": "शशंस धर्मराजाय सौप्तिके कदनं कृतम्\n",
    "10010002a": "द्रौपदेया महाराज द्रुपदस्यात्मजैः सह\n",
    "10010002c": "प्रमत्ता निशि विश्वस्ताः स्वपन्तः शिबिरे स्वके\n",
    "10010003a": "कृतवर्मणा नृशंसेन गौतमेन कृपेण च\n",
    "10010003c": "अश्वत्थाम्ना च पापेन हतं वः शिबिरं निशि\n",
    "10010004a": "एतैर्नरगजाश्वानां प्रासशक्तिपरश्वधैः\n",
    "10010004c": "सहस्राणि निकृन्तद्भिर्निःशेषं ते बलं कृतम्\n",
    "10010005a": "छिद्यमानस्य महतो वनस्येव परश्वधैः\n",
    "10010005c": "शुश्रुवे सुमहाञ्शब्दो बलस्य तव भारत\n",
    "10010006a": "अहमेकोऽवशिष्टस्तु तस्मात्सैन्यान्महीपते\n",
    "10010006c": "मुक्तः कथंचिद्धर्मात्मन्व्यग्रस्य कृतवर्मणः\n",
    "10010007a": "तच्छ्रुत्वा वाक्यमशिवं कुन्तीपुत्रो युधिष्ठिरः\n",
    "10010007c": "पपात मह्यां दुर्धर्षः पुत्रशोकसमन्वितः\n",
    "10010008a": "तं पतन्तमभिक्रम्य परिजग्राह सात्यकिः\n",
    "10010008c": "भीमसेनोऽर्जुनश्चैव माद्रीपुत्रौ च पाण्डवौ\n",
    "10010009a": "लब्धचेतास्तु कौन्तेयः शोकविह्वलया गिरा\n",
    "10010009c": "जित्वा शत्रूञ्जितः पश्चात्पर्यदेवयदातुरः\n",
    "10010010a": "दुर्विदा गतिरर्थानामपि ये दिव्यचक्षुषः\n",
    "10010010c": "जीयमाना जयन्त्यन्ये जयमाना वयं जिताः\n",
    "10010011a": "हत्वा भ्रातॄन्वयस्यांश्च पितॄन्पुत्रान्सुहृद्गणान्\n",
    "10010011c": "बन्धूनमात्यान्पौत्रांश्च जित्वा सर्वाञ्जिता वयम्\n",
    "10010012a": "अनर्थो ह्यर्थसंकाशस्तथार्थोऽनर्थदर्शनः\n",
    "10010012c": "जयोऽयमजयाकारो जयस्तस्मात्पराजयः\n",
    "10010013a": "यं जित्वा तप्यते पश्चादापन्न इव दुर्मतिः\n",
    "10010013c": "कथं मन्येत विजयं ततो जिततरः परैः\n",
    "10010014a": "येषामर्थाय पापस्य धिग्जयस्य सुहृद्वधे\n",
    "10010014c": "निर्जितैरप्रमत्तैर्हि विजिता जितकाशिनः\n",
    "10010015a": "कर्णिनालीकदंष्ट्रस्य खड्गजिह्वस्य संयुगे\n",
    "10010015c": "चापव्यात्तस्य रौद्रस्य ज्यातलस्वननादिनः\n",
    "10010016a": "क्रुद्धस्य नरसिंहस्य संग्रामेष्वपलायिनः\n",
    "10010016c": "ये व्यमुच्यन्त कर्णस्य प्रमादात्त इमे हताः\n",
    "10010017a": "रथह्रदं शरवर्षोर्मिमन्तं; रत्नाचितं वाहनराजियुक्तम्\n",
    "10010017c": "शक्त्यृष्टिमीनध्वजनागनक्रं; शरासनावर्तमहेषुफेनम्\n",
    "10010018a": "संग्रामचन्द्रोदयवेगवेलं; द्रोणार्णवं ज्यातलनेमिघोषम्\n",
    "10010018c": "ये तेरुरुच्चावचशस्त्रनौभि;स्ते राजपुत्रा निहताः प्रमादात्\n",
    "10010019a": "न हि प्रमादात्परमोऽस्ति कश्चि;द्वधो नराणामिह जीवलोके\n",
    "10010019c": "प्रमत्तमर्था हि नरं समन्ता;त्त्यजन्त्यनर्थाश्च समाविशन्ति\n",
    "10010020a": "ध्वजोत्तमाग्रोच्छ्रितधूमकेतुं; शरार्चिषं कोपमहासमीरम्\n",
    "10010020c": "महाधनुर्ज्यातलनेमिघोषं; तनुत्रनानाविधशस्त्रहोमम्\n",
    "10010021a": "महाचमूकक्षवराभिपन्नं; महाहवे भीष्ममहादवाग्निम्\n",
    "10010021c": "ये सेहुरात्तायतशस्त्रवेगं; ते राजपुत्रा निहताः प्रमादात्\n",
    "10010022a": "न हि प्रमत्तेन नरेण लभ्या; विद्या तपः श्रीर्विपुलं यशो वा\n",
    "10010022c": "पश्याप्रमादेन निहत्य शत्रू;न्सर्वान्महेन्द्रं सुखमेधमानम्\n",
    "10010023a": "इन्द्रोपमान्पार्थिवपुत्रपौत्रा;न्पश्याविशेषेण हतान्प्रमादात्\n",
    "10010023c": "तीर्त्वा समुद्रं वणिजः समृद्धाः; सन्नाः कुनद्यामिव हेलमानाः\n",
    "10010023e": "अमर्षितैर्ये निहताः शयाना; निःसंशयं ते त्रिदिवं प्रपन्नाः\n",
    "10010024a": "कृष्णां नु शोचामि कथं न साध्वीं; शोकार्णवे साद्य विनङ्क्ष्यतीति\n",
    "10010024c": "भ्रातॄंश्च पुत्रांश्च हतान्निशम्य; पाञ्चालराजं पितरं च वृद्धम्\n",
    "10010024e": "ध्रुवं विसंज्ञा पतिता पृथिव्यां; सा शेष्यते शोककृशाङ्गयष्टिः\n",
    "10010025a": "तच्छोकजं दुःखमपारयन्ती; कथं भविष्यत्युचिता सुखानाम्\n",
    "10010025c": "पुत्रक्षयभ्रातृवधप्रणुन्ना; प्रदह्यमानेव हुताशनेन\n",
    "10010026a": "इत्येवमार्तः परिदेवयन्स; राजा कुरूणां नकुलं बभाषे\n",
    "10010026c": "गच्छानयैनामिह मन्दभाग्यां; समातृपक्षामिति राजपुत्रीम्\n",
    "10010027a": "माद्रीसुतस्तत्परिगृह्य वाक्यं; धर्मेण धर्मप्रतिमस्य राज्ञः\n",
    "10010027c": "ययौ रथेनालयमाशु देव्याः; पाञ्चालराजस्य च यत्र दाराः\n",
    "10010028a": "प्रस्थाप्य माद्रीसुतमाजमीढः; शोकार्दितस्तैः सहितः सुहृद्भिः\n",
    "10010028c": "रोरूयमाणः प्रययौ सुताना;मायोधनं भूतगणानुकीर्णम्\n",
    "10010029a": "स तत्प्रविश्याशिवमुग्ररूपं; ददर्श पुत्रान्सुहृदः सखींश्च\n",
    "10010029c": "भूमौ शयानान्रुधिरार्द्रगात्रा;न्विभिन्नभग्नापहृतोत्तमाङ्गान्\n",
    "10010030a": "स तांस्तु दृष्ट्वा भृशमार्तरूपो; युधिष्ठिरो धर्मभृतां वरिष्ठः\n",
    "10010030c": "उच्चैः प्रचुक्रोश च कौरवाग्र्यः; पपात चोर्व्यां सगणो विसंज्ञः\n",
    "10011001": "वैशंपायन उवाच\n",
    "10011001a": "स दृष्ट्वा निहतान्संख्ये पुत्रान्भ्रातॄन्सखींस्तथा\n",
    "10011001c": "महादुःखपरीतात्मा बभूव जनमेजय\n",
    "10011002a": "ततस्तस्य महाञ्शोकः प्रादुरासीन्महात्मनः\n",
    "10011002c": "स्मरतः पुत्रपौत्राणां भ्रातॄणां स्वजनस्य ह\n",
    "10011003a": "तमश्रुपरिपूर्णाक्षं वेपमानमचेतसम्\n",
    "10011003c": "सुहृदो भृशसंविग्नाः सान्त्वयां चक्रिरे तदा\n",
    "10011004a": "ततस्तस्मिन्क्षणे काल्ये रथेनादित्यवर्चसा\n",
    "10011004c": "नकुलः कृष्णया सार्धमुपायात्परमार्तया\n",
    "10011005a": "उपप्लव्यगता सा तु श्रुत्वा सुमहदप्रियम्\n",
    "10011005c": "तदा विनाशं पुत्राणां सर्वेषां व्यथिताभवत्\n",
    "10011006a": "कम्पमानेव कदली वातेनाभिसमीरिता\n",
    "10011006c": "कृष्णा राजानमासाद्य शोकार्ता न्यपतद्भुवि\n",
    "10011007a": "बभूव वदनं तस्याः सहसा शोककर्शितम्\n",
    "10011007c": "फुल्लपद्मपलाशाक्ष्यास्तमोध्वस्त इवांशुमान्\n",
    "10011008a": "ततस्तां पतितां दृष्ट्वा संरम्भी सत्यविक्रमः\n",
    "10011008c": "बाहुभ्यां परिजग्राह समुपेत्य वृकोदरः\n",
    "10011009a": "सा समाश्वासिता तेन भीमसेनेन भामिनी\n",
    "10011009c": "रुदती पाण्डवं कृष्णा सहभ्रातरमब्रवीत्\n",
    "10011010a": "दिष्ट्या राजंस्त्वमद्येमामखिलां भोक्ष्यसे महीम्\n",
    "10011010c": "आत्मजान्क्षत्रधर्मेण संप्रदाय यमाय वै\n",
    "10011011a": "दिष्ट्या त्वं पार्थ कुशली मत्तमातङ्गगामिनम्\n",
    "10011011c": "अवाप्य पृथिवीं कृत्स्नां सौभद्रं न स्मरिष्यसि\n",
    "10011012a": "आत्मजांस्तेन धर्मेण श्रुत्वा शूरान्निपातितान्\n",
    "10011012c": "उपप्लव्ये मया सार्धं दिष्ट्या त्वं न स्मरिष्यसि\n",
    "10011013a": "प्रसुप्तानां वधं श्रुत्वा द्रौणिना पापकर्मणा\n",
    "10011013c": "शोकस्तपति मां पार्थ हुताशन इवाशयम्\n",
    "10011014a": "तस्य पापकृतो द्रौणेर्न चेदद्य त्वया मृधे\n",
    "10011014c": "ह्रियते सानुबन्धस्य युधि विक्रम्य जीवितम्\n",
    "10011015a": "इहैव प्रायमासिष्ये तन्निबोधत पाण्डवाः\n",
    "10011015c": "न चेत्फलमवाप्नोति द्रौणिः पापस्य कर्मणः\n",
    "10011016a": "एवमुक्त्वा ततः कृष्णा पाण्डवं प्रत्युपाविशत्\n",
    "10011016c": "युधिष्ठिरं याज्ञसेनी धर्मराजं यशस्विनी\n",
    "10011017a": "दृष्ट्वोपविष्टां राजर्षिः पाण्डवो महिषीं प्रियाम्\n",
    "10011017c": "प्रत्युवाच स धर्मात्मा द्रौपदीं चारुदर्शनाम्\n",
    "10011018a": "धर्म्यं धर्मेण धर्मज्ञे प्राप्तास्ते निधनं शुभे\n",
    "10011018c": "पुत्रास्ते भ्रातरश्चैव तान्न शोचितुमर्हसि\n",
    "10011019a": "द्रोणपुत्रः स कल्याणि वनं दूरमितो गतः\n",
    "10011019c": "तस्य त्वं पातनं संख्ये कथं ज्ञास्यसि शोभने\n",
    "10011020": "द्रौपद्युवाच\n",
    "10011020a": "द्रोणपुत्रस्य सहजो मणिः शिरसि मे श्रुतः\n",
    "10011020c": "निहत्य संख्ये तं पापं पश्येयं मणिमाहृतम्\n",
    "10011020e": "राजञ्शिरसि तं कृत्वा जीवेयमिति मे मतिः\n",
    "10011021": "वैशंपायन उवाच\n",
    "10011021a": "इत्युक्त्वा पाण्डवं कृष्णा राजानं चारुदर्शना\n",
    "10011021c": "भीमसेनमथाभ्येत्य कुपिता वाक्यमब्रवीत्\n",
    "10011022a": "त्रातुमर्हसि मां भीम क्षत्रधर्ममनुस्मरन्\n",
    "10011022c": "जहि तं पापकर्माणं शम्बरं मघवानिव\n",
    "10011022e": "न हि ते विक्रमे तुल्यः पुमानस्तीह कश्चन\n",
    "10011023a": "श्रुतं तत्सर्वलोकेषु परमव्यसने यथा\n",
    "10011023c": "द्वीपोऽभूस्त्वं हि पार्थानां नगरे वारणावते\n",
    "10011023e": "हिडिम्बदर्शने चैव तथा त्वमभवो गतिः\n",
    "10011024a": "तथा विराटनगरे कीचकेन भृशार्दिताम्\n",
    "10011024c": "मामप्युद्धृतवान्कृच्छ्रात्पौलोमीं मघवानिव\n",
    "10011025a": "यथैतान्यकृथाः पार्थ महाकर्माणि वै पुरा\n",
    "10011025c": "तथा द्रौणिममित्रघ्न विनिहत्य सुखी भव\n",
    "10011026a": "तस्या बहुविधं दुःखान्निशम्य परिदेवितम्\n",
    "10011026c": "नामर्षयत कौन्तेयो भीमसेनो महाबलः\n",
    "10011027a": "स काञ्चनविचित्राङ्गमारुरोह महारथम्\n",
    "10011027c": "आदाय रुचिरं चित्रं समार्गणगुणं धनुः\n",
    "10011028a": "नकुलं सारथिं कृत्वा द्रोणपुत्रवधे वृतः\n",
    "10011028c": "विस्फार्य सशरं चापं तूर्णमश्वानचोदयत्\n",
    "10011029a": "ते हयाः पुरुषव्याघ्र चोदिता वातरंहसः\n",
    "10011029c": "वेगेन त्वरिता जग्मुर्हरयः शीघ्रगामिनः\n",
    "10011030a": "शिबिरात्स्वाद्गृहीत्वा स रथस्य पदमच्युतः\n",
    "10011030c": "द्रोणपुत्ररथस्याशु ययौ मार्गेण वीर्यवान्\n",
    "10012001": "वैशंपायन उवाच\n",
    "10012001a": "तस्मिन्प्रयाते दुर्धर्षे यदूनामृषभस्ततः\n",
    "10012001c": "अब्रवीत्पुण्डरीकाक्षः कुन्तीपुत्रं युधिष्ठिरम्\n",
    "10012002a": "एष पाण्डव ते भ्राता पुत्रशोकमपारयन्\n",
    "10012002c": "जिघांसुर्द्रौणिमाक्रन्दे याति भारत भारतः\n",
    "10012003a": "भीमः प्रियस्ते सर्वेभ्यो भ्रातृभ्यो भरतर्षभ\n",
    "10012003c": "तं कृच्छ्रगतमद्य त्वं कस्मान्नाभ्यवपद्यसे\n",
    "10012004a": "यत्तदाचष्ट पुत्राय द्रोणः परपुरंजयः\n",
    "10012004c": "अस्त्रं ब्रह्मशिरो नाम दहेद्यत्पृथिवीमपि\n",
    "10012005a": "तन्महात्मा महाभागः केतुः सर्वधनुष्मताम्\n",
    "10012005c": "प्रत्यपादयदाचार्यः प्रीयमाणो धनंजयम्\n",
    "10012006a": "तत्पुत्रोऽस्यैवमेवैनमन्वयाचदमर्षणः\n",
    "10012006c": "ततः प्रोवाच पुत्राय नातिहृष्टमना इव\n",
    "10012007a": "विदितं चापलं ह्यासीदात्मजस्य महात्मनः\n",
    "10012007c": "सर्वधर्मविदाचार्यो नान्विषत्सततं सुतम्\n",
    "10012008a": "परमापद्गतेनापि न स्म तात त्वया रणे\n",
    "10012008c": "इदमस्त्रं प्रयोक्तव्यं मानुषेषु विशेषतः\n",
    "10012009a": "इत्युक्तवान्गुरुः पुत्रं द्रोणः पश्चादथोक्तवान्\n",
    "10012009c": "न त्वं जातु सतां मार्गे स्थातेति पुरुषर्षभ\n",
    "10012010a": "स तदाज्ञाय दुष्टात्मा पितुर्वचनमप्रियम्\n",
    "10012010c": "निराशः सर्वकल्याणैः शोचन्पर्यपतन्महीम्\n",
    "10012011a": "ततस्तदा कुरुश्रेष्ठ वनस्थे त्वयि भारत\n",
    "10012011c": "अवसद्द्वारकामेत्य वृष्णिभिः परमार्चितः\n",
    "10012012a": "स कदाचित्समुद्रान्ते वसन्द्रारवतीमनु\n",
    "10012012c": "एक एकं समागम्य मामुवाच हसन्निव\n",
    "10012013a": "यत्तदुग्रं तपः कृष्ण चरन्सत्यपराक्रमः\n",
    "10012013c": "अगस्त्याद्भारताचार्यः प्रत्यपद्यत मे पिता\n",
    "10012014a": "अस्त्रं ब्रह्मशिरो नाम देवगन्धर्वपूजितम्\n",
    "10012014c": "तदद्य मयि दाशार्ह यथा पितरि मे तथा\n",
    "10012015a": "अस्मत्तस्तदुपादाय दिव्यमस्त्रं यदूत्तम\n",
    "10012015c": "ममाप्यस्त्रं प्रयच्छ त्वं चक्रं रिपुहरं रणे\n",
    "10012016a": "स राजन्प्रीयमाणेन मयाप्युक्तः कृताञ्जलिः\n",
    "10012016c": "याचमानः प्रयत्नेन मत्तोऽस्त्रं भरतर्षभ\n",
    "10012017a": "देवदानवगन्धर्वमनुष्यपतगोरगाः\n",
    "10012017c": "न समा मम वीर्यस्य शतांशेनापि पिण्डिताः\n",
    "10012018a": "इदं धनुरियं शक्तिरिदं चक्रमियं गदा\n",
    "10012018c": "यद्यदिच्छसि चेदस्त्रं मत्तस्तत्तद्ददानि ते\n",
    "10012019a": "यच्छक्नोषि समुद्यन्तुं प्रयोक्तुमपि वा रणे\n",
    "10012019c": "तद्गृहाण विनास्त्रेण यन्मे दातुमभीप्ससि\n",
    "10012020a": "स सुनाभं सहस्रारं वज्रनाभमयस्मयम्\n",
    "10012020c": "वव्रे चक्रं महाबाहो स्पर्धमानो मया सह\n",
    "10012021a": "गृहाण चक्रमित्युक्तो मया तु तदनन्तरम्\n",
    "10012021c": "जग्राहोपेत्य सहसा चक्रं सव्येन पाणिना\n",
    "10012021e": "न चैतदशकत्स्थानात्संचालयितुमच्युत\n",
    "10012022a": "अथ तद्दक्षिणेनापि ग्रहीतुमुपचक्रमे\n",
    "10012022c": "सर्वयत्नेन तेनापि गृह्णन्नेतदकल्पयत्\n",
    "10012023a": "ततः सर्वबलेनापि यच्चैतन्न शशाक सः\n",
    "10012023c": "उद्धर्तुं वा चालयितुं द्रौणिः परमदुर्मनाः\n",
    "10012023e": "कृत्वा यत्नं परं श्रान्तः स न्यवर्तत भारत\n",
    "10012024a": "निवृत्तमथ तं तस्मादभिप्रायाद्विचेतसम्\n",
    "10012024c": "अहमामन्त्र्य सुस्निग्धमश्वत्थामानमब्रुवम्\n",
    "10012025a": "यः स देवमनुष्येषु प्रमाणं परमं गतः\n",
    "10012025c": "गाण्डीवधन्वा श्वेताश्वः कपिप्रवरकेतनः\n",
    "10012026a": "यः साक्षाद्देवदेवेशं शितिकण्ठमुमापतिम्\n",
    "10012026c": "द्वंद्वयुद्धे पराजिष्णुस्तोषयामास शंकरम्\n",
    "10012027a": "यस्मात्प्रियतरो नास्ति ममान्यः पुरुषो भुवि\n",
    "10012027c": "नादेयं यस्य मे किंचिदपि दाराः सुतास्तथा\n",
    "10012028a": "तेनापि सुहृदा ब्रह्मन्पार्थेनाक्लिष्टकर्मणा\n",
    "10012028c": "नोक्तपूर्वमिदं वाक्यं यत्त्वं मामभिभाषसे\n",
    "10012029a": "ब्रह्मचर्यं महद्घोरं चीर्त्वा द्वादशवार्षिकम्\n",
    "10012029c": "हिमवत्पार्श्वमभ्येत्य यो मया तपसार्चितः\n",
    "10012030a": "समानव्रतचारिण्यां रुक्मिण्यां योऽन्वजायत\n",
    "10012030c": "सनत्कुमारस्तेजस्वी प्रद्युम्नो नाम मे सुतः\n",
    "10012031a": "तेनाप्येतन्महद्दिव्यं चक्रमप्रतिमं मम\n",
    "10012031c": "न प्रार्थितमभून्मूढ यदिदं प्रार्थितं त्वया\n",
    "10012032a": "रामेणातिबलेनैतन्नोक्तपूर्वं कदाचन\n",
    "10012032c": "न गदेन न साम्बेन यदिदं प्रार्थितं त्वया\n",
    "10012033a": "द्वारकावासिभिश्चान्यैर्वृष्ण्यन्धकमहारथैः\n",
    "10012033c": "नोक्तपूर्वमिदं जातु यदिदं प्रार्थितं त्वया\n",
    "10012034a": "भारताचार्यपुत्रः सन्मानितः सर्वयादवैः\n",
    "10012034c": "चक्रेण रथिनां श्रेष्ठ किं नु तात युयुत्ससे\n",
    "10012035a": "एवमुक्तो मया द्रौणिर्मामिदं प्रत्युवाच ह\n",
    "10012035c": "प्रयुज्य भवते पूजां योत्स्ये कृष्ण त्वयेत्युत\n",
    "10012036a": "ततस्ते प्रार्थितं चक्रं देवदानवपूजितम्\n",
    "10012036c": "अजेयः स्यामिति विभो सत्यमेतद्ब्रवीमि ते\n",
    "10012037a": "त्वत्तोऽहं दुर्लभं काममनवाप्यैव केशव\n",
    "10012037c": "प्रतियास्यामि गोविन्द शिवेनाभिवदस्व माम्\n",
    "10012038a": "एतत्सुनाभं वृष्णीनामृषभेण त्वया धृतम्\n",
    "10012038c": "चक्रमप्रतिचक्रेण भुवि नान्योऽभिपद्यते\n",
    "10012039a": "एतावदुक्त्वा द्रौणिर्मां युग्यमश्वान्धनानि च\n",
    "10012039c": "आदायोपययौ बालो रत्नानि विविधानि च\n",
    "10012040a": "स संरम्भी दुरात्मा च चपलः क्रूर एव च\n",
    "10012040c": "वेद चास्त्रं ब्रह्मशिरस्तस्माद्रक्ष्यो वृकोदरः\n",
    "10013001": "वैशंपायन उवाच\n",
    "10013001a": "एवमुक्त्वा युधां श्रेष्ठः सर्वयादवनन्दनः\n",
    "10013001c": "सर्वायुधवरोपेतमारुरोह महारथम्\n",
    "10013001e": "युक्तं परमकाम्बोजैस्तुरगैर्हेममालिभिः\n",
    "10013002a": "आदित्योदयवर्णस्य धुरं रथवरस्य तु\n",
    "10013002c": "दक्षिणामवहत्सैन्यः सुग्रीवः सव्यतोऽवहत्\n",
    "10013002e": "पार्ष्णिवाहौ तु तस्यास्तां मेघपुष्पबलाहकौ\n",
    "10013003a": "विश्वकर्मकृता दिव्या नानारत्नविभूषिता\n",
    "10013003c": "उच्छ्रितेव रथे माया ध्वजयष्टिरदृश्यत\n",
    "10013004a": "वैनतेयः स्थितस्तस्यां प्रभामण्डलरश्मिवान्\n",
    "10013004c": "तस्य सत्यवतः केतुर्भुजगारिरदृश्यत\n",
    "10013005a": "अन्वारोहद्धृषीकेशः केतुः सर्वधनुष्मताम्\n",
    "10013005c": "अर्जुनः सत्यकर्मा च कुरुराजो युधिष्ठिरः\n",
    "10013006a": "अशोभेतां महात्मानौ दाशार्हमभितः स्थितौ\n",
    "10013006c": "रथस्थं शार्ङ्गधन्वानमश्विनाविव वासवम्\n",
    "10013007a": "तावुपारोप्य दाशार्हः स्यन्दनं लोकपूजितम्\n",
    "10013007c": "प्रतोदेन जवोपेतान्परमाश्वानचोदयत्\n",
    "10013008a": "ते हयाः सहसोत्पेतुर्गृहीत्वा स्यन्दनोत्तमम्\n",
    "10013008c": "आस्थितं पाण्डवेयाभ्यां यदूनामृषभेण च\n",
    "10013009a": "वहतां शार्ङ्गधन्वानमश्वानां शीघ्रगामिनाम्\n",
    "10013009c": "प्रादुरासीन्महाञ्शब्दः पक्षिणां पततामिव\n",
    "10013010a": "ते समार्छन्नरव्याघ्राः क्षणेन भरतर्षभ\n",
    "10013010c": "भीमसेनं महेष्वासं समनुद्रुत्य वेगिताः\n",
    "10013011a": "क्रोधदीप्तं तु कौन्तेयं द्विषदर्थे समुद्यतम्\n",
    "10013011c": "नाशक्नुवन्वारयितुं समेत्यापि महारथाः\n",
    "10013012a": "स तेषां प्रेक्षतामेव श्रीमतां दृढधन्विनाम्\n",
    "10013012c": "ययौ भागिरथीकच्छं हरिभिर्भृशवेगितैः\n",
    "10013012e": "यत्र स्म श्रूयते द्रौणिः पुत्रहन्ता महात्मनाम्\n",
    "10013013a": "स ददर्श महात्मानमुदकान्ते यशस्विनम्\n",
    "10013013c": "कृष्णद्वैपायनं व्यासमासीनमृषिभिः सह\n",
    "10013014a": "तं चैव क्रूरकर्माणं घृताक्तं कुशचीरिणम्\n",
    "10013014c": "रजसा ध्वस्तकेशान्तं ददर्श द्रौणिमन्तिके\n",
    "10013015a": "तमभ्यधावत्कौन्तेयः प्रगृह्य सशरं धनुः\n",
    "10013015c": "भीमसेनो महाबाहुस्तिष्ठ तिष्ठेति चाब्रवीत्\n",
    "10013016a": "स दृष्ट्वा भीमधन्वानं प्रगृहीतशरासनम्\n",
    "10013016c": "भ्रातरौ पृष्ठतश्चास्य जनार्दनरथे स्थितौ\n",
    "10013016e": "व्यथितात्माभवद्द्रौणिः प्राप्तं चेदममन्यत\n",
    "10013017a": "स तद्दिव्यमदीनात्मा परमास्त्रमचिन्तयत्\n",
    "10013017c": "जग्राह च स चैषीकां द्रौणिः सव्येन पाणिना\n",
    "10013017e": "स तामापदमासाद्य दिव्यमस्त्रमुदीरयत्\n",
    "10013018a": "अमृष्यमाणस्ताञ्शूरान्दिव्यायुधधरान्स्थितान्\n",
    "10013018c": "अपाण्डवायेति रुषा व्यसृजद्दारुणं वचः\n",
    "10013019a": "इत्युक्त्वा राजशार्दूल द्रोणपुत्रः प्रतापवान्\n",
    "10013019c": "सर्वलोकप्रमोहार्थं तदस्त्रं प्रमुमोच ह\n",
    "10013020a": "ततस्तस्यामिषीकायां पावकः समजायत\n",
    "10013020c": "प्रधक्ष्यन्निव लोकांस्त्रीन्कालान्तकयमोपमः\n",
    "10014001": "वैशंपायन उवाच\n",
    "10014001a": "इङ्गितेनैव दाशार्हस्तमभिप्रायमादितः\n",
    "10014001c": "द्रौणेर्बुद्ध्वा महाबाहुरर्जुनं प्रत्यभाषत\n",
    "10014002a": "अर्जुनार्जुन यद्दिव्यमस्त्रं ते हृदि वर्तते\n",
    "10014002c": "द्रोणोपदिष्टं तस्यायं कालः संप्रति पाण्डव\n",
    "10014003a": "भ्रातॄणामात्मनश्चैव परित्राणाय भारत\n",
    "10014003c": "विसृजैतत्त्वमप्याजावस्त्रमस्त्रनिवारणम्\n",
    "10014004a": "केशवेनैवमुक्तस्तु पाण्डवः परवीरहा\n",
    "10014004c": "अवातरद्रथात्तूर्णं प्रगृह्य सशरं धनुः\n",
    "10014005a": "पूर्वमाचार्यपुत्राय ततोऽनन्तरमात्मने\n",
    "10014005c": "भ्रातृभ्यश्चैव सर्वेभ्यः स्वस्तीत्युक्त्वा परंतपः\n",
    "10014006a": "देवताभ्यो नमस्कृत्य गुरुभ्यश्चैव सर्वशः\n",
    "10014006c": "उत्ससर्ज शिवं ध्यायन्नस्त्रमस्त्रेण शाम्यताम्\n",
    "10014007a": "ततस्तदस्त्रं सहसा सृष्टं गाण्डीवधन्वना\n",
    "10014007c": "प्रजज्वाल महार्चिष्मद्युगान्तानलसंनिभम्\n",
    "10014008a": "तथैव द्रोणपुत्रस्य तदस्त्रं तिग्मतेजसः\n",
    "10014008c": "प्रजज्वाल महाज्वालं तेजोमण्डलसंवृतम्\n",
    "10014009a": "निर्घाता बहवश्चासन्पेतुरुल्काः सहस्रशः\n",
    "10014009c": "महद्भयं च भूतानां सर्वेषां समजायत\n",
    "10014010a": "सशब्दमभवद्व्योम ज्वालामालाकुलं भृशम्\n",
    "10014010c": "चचाल च मही कृत्स्ना सपर्वतवनद्रुमा\n",
    "10014011a": "ते अस्त्रे तेजसा लोकांस्तापयन्ती व्यवस्थिते\n",
    "10014011c": "महर्षी सहितौ तत्र दर्शयामासतुस्तदा\n",
    "10014012a": "नारदः स च धर्मात्मा भरतानां पितामहः\n",
    "10014012c": "उभौ शमयितुं वीरौ भारद्वाजधनंजयौ\n",
    "10014013a": "तौ मुनी सर्वधर्मज्ञौ सर्वभूतहितैषिणौ\n",
    "10014013c": "दीप्तयोरस्त्रयोर्मध्ये स्थितौ परमतेजसौ\n",
    "10014014a": "तदन्तरमनाधृष्यावुपगम्य यशस्विनौ\n",
    "10014014c": "आस्तामृषिवरौ तत्र ज्वलिताविव पावकौ\n",
    "10014015a": "प्राणभृद्भिरनाधृष्यौ देवदानवसंमतौ\n",
    "10014015c": "अस्त्रतेजः शमयितुं लोकानां हितकाम्यया\n",
    "10014016": "ऋषी ऊचतुः\n",
    "10014016a": "नानाशस्त्रविदः पूर्वे येऽप्यतीता महारथाः\n",
    "10014016c": "नैतदस्त्रं मनुष्येषु तैः प्रयुक्तं कथंचन\n",
    "10015001": "वैशंपायन उवाच\n",
    "10015001a": "दृष्ट्वैव नरशार्दूलस्तावग्निसमतेजसौ\n",
    "10015001c": "संजहार शरं दिव्यं त्वरमाणो धनंजयः\n",
    "10015002a": "उवाच वदतां श्रेष्ठस्तावृषी प्राञ्जलिस्तदा\n",
    "10015002c": "प्रयुक्तमस्त्रमस्त्रेण शाम्यतामिति वै मया\n",
    "10015003a": "संहृते परमास्त्रेऽस्मिन्सर्वानस्मानशेषतः\n",
    "10015003c": "पापकर्मा ध्रुवं द्रौणिः प्रधक्ष्यत्यस्त्रतेजसा\n",
    "10015004a": "अत्र यद्धितमस्माकं लोकानां चैव सर्वथा\n",
    "10015004c": "भवन्तौ देवसंकाशौ तथा संहर्तुमर्हतः\n",
    "10015005a": "इत्युक्त्वा संजहारास्त्रं पुनरेव धनंजयः\n",
    "10015005c": "संहारो दुष्करस्तस्य देवैरपि हि संयुगे\n",
    "10015006a": "विसृष्टस्य रणे तस्य परमास्त्रस्य संग्रहे\n",
    "10015006c": "न शक्तः पाण्डवादन्यः साक्षादपि शतक्रतुः\n",
    "10015007a": "ब्रह्मतेजोभवं तद्धि विसृष्टमकृतात्मना\n",
    "10015007c": "न शक्यमावर्तयितुं ब्रह्मचारिव्रतादृते\n",
    "10015008a": "अचीर्णब्रह्मचर्यो यः सृष्ट्वावर्तयते पुनः\n",
    "10015008c": "तदस्त्रं सानुबन्धस्य मूर्धानं तस्य कृन्तति\n",
    "10015009a": "ब्रह्मचारी व्रती चापि दुरवापमवाप्य तत्\n",
    "10015009c": "परमव्यसनार्तोऽपि नार्जुनोऽस्त्रं व्यमुञ्चत\n",
    "10015010a": "सत्यव्रतधरः शूरो ब्रह्मचारी च पाण्डवः\n",
    "10015010c": "गुरुवर्ती च तेनास्त्रं संजहारार्जुनः पुनः\n",
    "10015011a": "द्रौणिरप्यथ संप्रेक्ष्य तावृषी पुरतः स्थितौ\n",
    "10015011c": "न शशाक पुनर्घोरमस्त्रं संहर्तुमाहवे\n",
    "10015012a": "अशक्तः प्रतिसंहारे परमास्त्रस्य संयुगे\n",
    "10015012c": "द्रौणिर्दीनमना राजन्द्वैपायनमभाषत\n",
    "10015013a": "उत्तमव्यसनार्तेन प्राणत्राणमभीप्सुना\n",
    "10015013c": "मयैतदस्त्रमुत्सृष्टं भीमसेनभयान्मुने\n",
    "10015014a": "अधर्मश्च कृतोऽनेन धार्तराष्ट्रं जिघांसता\n",
    "10015014c": "मिथ्याचारेण भगवन्भीमसेनेन संयुगे\n",
    "10015015a": "अतः सृष्टमिदं ब्रह्मन्मयास्त्रमकृतात्मना\n",
    "10015015c": "तस्य भूयोऽद्य संहारं कर्तुं नाहमिहोत्सहे\n",
    "10015016a": "विसृष्टं हि मया दिव्यमेतदस्त्रं दुरासदम्\n",
    "10015016c": "अपाण्डवायेति मुने वह्नितेजोऽनुमन्त्र्य वै\n",
    "10015017a": "तदिदं पाण्डवेयानामन्तकायाभिसंहितम्\n",
    "10015017c": "अद्य पाण्डुसुतान्सर्वाञ्जीविताद्भ्रंशयिष्यति\n",
    "10015018a": "कृतं पापमिदं ब्रह्मन्रोषाविष्टेन चेतसा\n",
    "10015018c": "वधमाशास्य पार्थानां मयास्त्रं सृजता रणे\n",
    "10015019": "व्यास उवाच\n",
    "10015019a": "अस्त्रं ब्रह्मशिरस्तात विद्वान्पार्थो धनंजयः\n",
    "10015019c": "उत्सृष्टवान्न रोषेण न वधाय तवाहवे\n",
    "10015020a": "अस्त्रमस्त्रेण तु रणे तव संशमयिष्यता\n",
    "10015020c": "विसृष्टमर्जुनेनेदं पुनश्च प्रतिसंहृतम्\n",
    "10015021a": "ब्रह्मास्त्रमप्यवाप्यैतदुपदेशात्पितुस्तव\n",
    "10015021c": "क्षत्रधर्मान्महाबाहुर्नाकम्पत धनंजयः\n",
    "10015022a": "एवं धृतिमतः साधोः सर्वास्त्रविदुषः सतः\n",
    "10015022c": "सभ्रातृबन्धोः कस्मात्त्वं वधमस्य चिकीर्षसि\n",
    "10015023a": "अस्त्रं ब्रह्मशिरो यत्र परमास्त्रेण वध्यते\n",
    "10015023c": "समा द्वादश पर्जन्यस्तद्राष्ट्रं नाभिवर्षति\n",
    "10015024a": "एतदर्थं महाबाहुः शक्तिमानपि पाण्डवः\n",
    "10015024c": "न विहन्त्येतदस्त्रं ते प्रजाहितचिकीर्षया\n",
    "10015025a": "पाण्डवास्त्वं च राष्ट्रं च सदा संरक्ष्यमेव नः\n",
    "10015025c": "तस्मात्संहर दिव्यं त्वमस्त्रमेतन्महाभुज\n",
    "10015026a": "अरोषस्तव चैवास्तु पार्थाः सन्तु निरामयाः\n",
    "10015026c": "न ह्यधर्मेण राजर्षिः पाण्डवो जेतुमिच्छति\n",
    "10015027a": "मणिं चैतं प्रयच्छैभ्यो यस्ते शिरसि तिष्ठति\n",
    "10015027c": "एतदादाय ते प्राणान्प्रतिदास्यन्ति पाण्डवाः\n",
    "10015028": "द्रौणिरुवाच\n",
    "10015028a": "पाण्डवैर्यानि रत्नानि यच्चान्यत्कौरवैर्धनम्\n",
    "10015028c": "अवाप्तानीह तेभ्योऽयं मणिर्मम विशिष्यते\n",
    "10015029a": "यमाबध्य भयं नास्ति शस्त्रव्याधिक्षुधाश्रयम्\n",
    "10015029c": "देवेभ्यो दानवेभ्यो वा नागेभ्यो वा कथंचन\n",
    "10015030a": "न च रक्षोगणभयं न तस्करभयं तथा\n",
    "10015030c": "एवंवीर्यो मणिरयं न मे त्याज्यः कथंचन\n",
    "10015031a": "यत्तु मे भगवानाह तन्मे कार्यमनन्तरम्\n",
    "10015031c": "अयं मणिरयं चाहमिषीका निपतिष्यति\n",
    "10015031e": "गर्भेषु पाण्डवेयानाममोघं चैतदुद्यतम्\n",
    "10015032": "व्यास उवाच\n",
    "10015032a": "एवं कुरु न चान्या ते बुद्धिः कार्या कदाचन\n",
    "10015032c": "गर्भेषु पाण्डवेयानां विसृज्यैतदुपारम\n",
    "10015033": "वैशंपायन उवाच\n",
    "10015033a": "ततः परममस्त्रं तदश्वत्थामा भृशातुरः\n",
    "10015033c": "द्वैपायनवचः श्रुत्वा गर्भेषु प्रमुमोच ह\n",
    "10016001": "वैशंपायन उवाच\n",
    "10016001a": "तदाज्ञाय हृषीकेशो विसृष्टं पापकर्मणा\n",
    "10016001c": "हृष्यमाण इदं वाक्यं द्रौणिं प्रत्यब्रवीत्तदा\n",
    "10016002a": "विराटस्य सुतां पूर्वं स्नुषां गाण्डीवधन्वनः\n",
    "10016002c": "उपप्लव्यगतां दृष्ट्वा व्रतवान्ब्राह्मणोऽब्रवीत्\n",
    "10016003a": "परिक्षीणेषु कुरुषु पुत्रस्तव जनिष्यति\n",
    "10016003c": "एतदस्य परिक्षित्त्वं गर्भस्थस्य भविष्यति\n",
    "10016004a": "तस्य तद्वचनं साधोः सत्यमेव भविष्यति\n",
    "10016004c": "परिक्षिद्भविता ह्येषां पुनर्वंशकरः सुतः\n",
    "10016005a": "एवं ब्रुवाणं गोविन्दं सात्वतप्रवरं तदा\n",
    "10016005c": "द्रौणिः परमसंरब्धः प्रत्युवाचेदमुत्तरम्\n",
    "10016006a": "नैतदेवं यथात्थ त्वं पक्षपातेन केशव\n",
    "10016006c": "वचनं पुण्डरीकाक्ष न च मद्वाक्यमन्यथा\n",
    "10016007a": "पतिष्यत्येतदस्त्रं हि गर्भे तस्या मयोद्यतम्\n",
    "10016007c": "विराटदुहितुः कृष्ण यां त्वं रक्षितुमिच्छसि\n",
    "10016008": "वासुदेव उवाच\n",
    "10016008a": "अमोघः परमास्त्रस्य पातस्तस्य भविष्यति\n",
    "10016008c": "स तु गर्भो मृतो जातो दीर्घमायुरवाप्स्यति\n",
    "10016009a": "त्वां तु कापुरुषं पापं विदुः सर्वे मनीषिणः\n",
    "10016009c": "असकृत्पापकर्माणं बालजीवितघातकम्\n",
    "10016010a": "तस्मात्त्वमस्य पापस्य कर्मणः फलमाप्नुहि\n",
    "10016010c": "त्रीणि वर्षसहस्राणि चरिष्यसि महीमिमाम्\n",
    "10016010e": "अप्राप्नुवन्क्वचित्कांचित्संविदं जातु केनचित्\n",
    "10016011a": "निर्जनानसहायस्त्वं देशान्प्रविचरिष्यसि\n",
    "10016011c": "भवित्री न हि ते क्षुद्र जनमध्येषु संस्थितिः\n",
    "10016012a": "पूयशोणितगन्धी च दुर्गकान्तारसंश्रयः\n",
    "10016012c": "विचरिष्यसि पापात्मन्सर्वव्याधिसमन्वितः\n",
    "10016013a": "वयः प्राप्य परिक्षित्तु वेदव्रतमवाप्य च\n",
    "10016013c": "कृपाच्छारद्वताद्वीरः सर्वास्त्राण्युपलप्स्यते\n",
    "10016014a": "विदित्वा परमास्त्राणि क्षत्रधर्मव्रते स्थितः\n",
    "10016014c": "षष्टिं वर्षाणि धर्मात्मा वसुधां पालयिष्यति\n",
    "10016015a": "इतश्चोर्ध्वं महाबाहुः कुरुराजो भविष्यति\n",
    "10016015c": "परिक्षिन्नाम नृपतिर्मिषतस्ते सुदुर्मते\n",
    "10016015e": "पश्य मे तपसो वीर्यं सत्यस्य च नराधम\n",
    "10016016": "व्यास उवाच\n",
    "10016016a": "यस्मादनादृत्य कृतं त्वयास्मान्कर्म दारुणम्\n",
    "10016016c": "ब्राह्मणस्य सतश्चैव यस्मात्ते वृत्तमीदृशम्\n",
    "10016017a": "तस्माद्यद्देवकीपुत्र उक्तवानुत्तमं वचः\n",
    "10016017c": "असंशयं ते तद्भावि क्षुद्रकर्मन्व्रजाश्वितः\n",
    "10016018": "अश्वत्थामोवाच\n",
    "10016018a": "सहैव भवता ब्रह्मन्स्थास्यामि पुरुषेष्वहम्\n",
    "10016018c": "सत्यवागस्तु भगवानयं च पुरुषोत्तमः\n",
    "10016019": "वैशंपायन उवाच\n",
    "10016019a": "प्रदायाथ मणिं द्रौणिः पाण्डवानां महात्मनाम्\n",
    "10016019c": "जगाम विमनास्तेषां सर्वेषां पश्यतां वनम्\n",
    "10016020a": "पाण्डवाश्चापि गोविन्दं पुरस्कृत्य हतद्विषः\n",
    "10016020c": "कृष्णद्वैपायनं चैव नारदं च महामुनिम्\n",
    "10016021a": "द्रोणपुत्रस्य सहजं मणिमादाय सत्वराः\n",
    "10016021c": "द्रौपदीमभ्यधावन्त प्रायोपेतां मनस्विनीम्\n",
    "10016022a": "ततस्ते पुरुषव्याघ्राः सदश्वैरनिलोपमैः\n",
    "10016022c": "अभ्ययुः सहदाशार्हाः शिबिरं पुनरेव ह\n",
    "10016023a": "अवतीर्य रथाभ्यां तु त्वरमाणा महारथाः\n",
    "10016023c": "ददृशुर्द्रौपदीं कृष्णामार्तामार्ततराः स्वयम्\n",
    "10016024a": "तामुपेत्य निरानन्दां दुःखशोकसमन्विताम्\n",
    "10016024c": "परिवार्य व्यतिष्ठन्त पाण्डवाः सहकेशवाः\n",
    "10016025a": "ततो राज्ञाभ्यनुज्ञातो भीमसेनो महाबलः\n",
    "10016025c": "प्रददौ तु मणिं दिव्यं वचनं चेदमब्रवीत्\n",
    "10016026a": "अयं भद्रे तव मणिः पुत्रहन्ता जितः स ते\n",
    "10016026c": "उत्तिष्ठ शोकमुत्सृज्य क्षत्रधर्ममनुस्मर\n",
    "10016027a": "प्रयाणे वासुदेवस्य शमार्थमसितेक्षणे\n",
    "10016027c": "यान्युक्तानि त्वया भीरु वाक्यानि मधुघातिनः\n",
    "10016028a": "नैव मे पतयः सन्ति न पुत्रा भ्रातरो न च\n",
    "10016028c": "नैव त्वमपि गोविन्द शममिच्छति राजनि\n",
    "10016029a": "उक्तवत्यसि धीराणि वाक्यानि पुरुषोत्तमम्\n",
    "10016029c": "क्षत्रधर्मानुरूपाणि तानि संस्मर्तुमर्हसि\n",
    "10016030a": "हतो दुर्योधनः पापो राज्यस्य परिपन्थकः\n",
    "10016030c": "दुःशासनस्य रुधिरं पीतं विस्फुरतो मया\n",
    "10016031a": "वैरस्य गतमानृण्यं न स्म वाच्या विवक्षताम्\n",
    "10016031c": "जित्वा मुक्तो द्रोणपुत्रो ब्राह्मण्याद्गौरवेण च\n",
    "10016032a": "यशोऽस्य पातितं देवि शरीरं त्ववशेषितम्\n",
    "10016032c": "वियोजितश्च मणिना न्यासितश्चायुधं भुवि\n",
    "10016033": "द्रौपद्युवाच\n",
    "10016033a": "केवलानृण्यमाप्तास्मि गुरुपुत्रो गुरुर्मम\n",
    "10016033c": "शिरस्येतं मणिं राजा प्रतिबध्नातु भारत\n",
    "10016034": "वैशंपायन उवाच\n",
    "10016034a": "तं गृहीत्वा ततो राजा शिरस्येवाकरोत्तदा\n",
    "10016034c": "गुरोरुच्छिष्टमित्येव द्रौपद्या वचनादपि\n",
    "10016035a": "ततो दिव्यं मणिवरं शिरसा धारयन्प्रभुः\n",
    "10016035c": "शुशुभे स महाराजः सचन्द्र इव पर्वतः\n",
    "10016036a": "उत्तस्थौ पुत्रशोकार्ता ततः कृष्णा मनस्विनी\n",
    "10016036c": "कृष्णं चापि महाबाहुं पर्यपृच्छत धर्मराट्\n",
    "10017001": "वैशंपायन उवाच\n",
    "10017001a": "हतेषु सर्वसैन्येषु सौप्तिके तै रथैस्त्रिभिः\n",
    "10017001c": "शोचन्युधिष्ठिरो राजा दाशार्हमिदमब्रवीत्\n",
    "10017002a": "कथं नु कृष्ण पापेन क्षुद्रेणाक्लिष्टकर्मणा\n",
    "10017002c": "द्रौणिना निहताः सर्वे मम पुत्रा महारथाः\n",
    "10017003a": "तथा कृतास्त्रा विक्रान्ताः सहस्रशतयोधिनः\n",
    "10017003c": "द्रुपदस्यात्मजाश्चैव द्रोणपुत्रेण पातिताः\n",
    "10017004a": "यस्य द्रोणो महेष्वासो न प्रादादाहवे मुखम्\n",
    "10017004c": "तं जघ्ने रथिनां श्रेष्ठं धृष्टद्युम्नं कथं नु सः\n",
    "10017005a": "किं नु तेन कृतं कर्म तथायुक्तं नरर्षभ\n",
    "10017005c": "यदेकः शिबिरं सर्वमवधीन्नो गुरोः सुतः\n",
    "10017006": "वासुदेव उवाच\n",
    "10017006a": "नूनं स देवदेवानामीश्वरेश्वरमव्ययम्\n",
    "10017006c": "जगाम शरणं द्रौणिरेकस्तेनावधीद्बहून्\n",
    "10017007a": "प्रसन्नो हि महादेवो दद्यादमरतामपि\n",
    "10017007c": "वीर्यं च गिरिशो दद्याद्येनेन्द्रमपि शातयेत्\n",
    "10017008a": "वेदाहं हि महादेवं तत्त्वेन भरतर्षभ\n",
    "10017008c": "यानि चास्य पुराणानि कर्माणि विविधान्युत\n",
    "10017009a": "आदिरेष हि भूतानां मध्यमन्तश्च भारत\n",
    "10017009c": "विचेष्टते जगच्चेदं सर्वमस्यैव कर्मणा\n",
    "10017010a": "एवं सिसृक्षुर्भूतानि ददर्श प्रथमं विभुः\n",
    "10017010c": "पितामहोऽब्रवीच्चैनं भूतानि सृज माचिरम्\n",
    "10017011a": "हरिकेशस्तथेत्युक्त्वा भूतानां दोषदर्शिवान्\n",
    "10017011c": "दीर्घकालं तपस्तेपे मग्नोऽम्भसि महातपाः\n",
    "10017012a": "सुमहान्तं ततः कालं प्रतीक्ष्यैनं पितामहः\n",
    "10017012c": "स्रष्टारं सर्वभूतानां ससर्ज मनसापरम्\n",
    "10017013a": "सोऽब्रवीत्पितरं दृष्ट्वा गिरिशं मग्नमम्भसि\n",
    "10017013c": "यदि मे नाग्रजस्त्वन्यस्ततः स्रक्ष्याम्यहं प्रजाः\n",
    "10017014a": "तमब्रवीत्पिता नास्ति त्वदन्यः पुरुषोऽग्रजः\n",
    "10017014c": "स्थाणुरेष जले मग्नो विस्रब्धः कुरु वै कृतिम्\n",
    "10017015a": "स भूतान्यसृजत्सप्त दक्षादींस्तु प्रजापतीन्\n",
    "10017015c": "यैरिमं व्यकरोत्सर्वं भूतग्रामं चतुर्विधम्\n",
    "10017016a": "ताः सृष्टमात्राः क्षुधिताः प्रजाः सर्वाः प्रजापतिम्\n",
    "10017016c": "बिभक्षयिषवो राजन्सहसा प्राद्रवंस्तदा\n",
    "10017017a": "स भक्ष्यमाणस्त्राणार्थी पितामहमुपाद्रवत्\n",
    "10017017c": "आभ्यो मां भगवान्पातु वृत्तिरासां विधीयताम्\n",
    "10017018a": "ततस्ताभ्यो ददावन्नमोषधीः स्थावराणि च\n",
    "10017018c": "जङ्गमानि च भूतानि दुर्बलानि बलीयसाम्\n",
    "10017019a": "विहितान्नाः प्रजास्तास्तु जग्मुस्तुष्टा यथागतम्\n",
    "10017019c": "ततो ववृधिरे राजन्प्रीतिमत्यः स्वयोनिषु\n",
    "10017020a": "भूतग्रामे विवृद्धे तु तुष्टे लोकगुरावपि\n",
    "10017020c": "उदतिष्ठज्जलाज्ज्येष्ठः प्रजाश्चेमा ददर्श सः\n",
    "10017021a": "बहुरूपाः प्रजा दृष्ट्वा विवृद्धाः स्वेन तेजसा\n",
    "10017021c": "चुक्रोध भगवान्रुद्रो लिङ्गं स्वं चाप्यविध्यत\n",
    "10017022a": "तत्प्रविद्धं तदा भूमौ तथैव प्रत्यतिष्ठत\n",
    "10017022c": "तमुवाचाव्ययो ब्रह्मा वचोभिः शमयन्निव\n",
    "10017023a": "किं कृतं सलिले शर्व चिरकालं स्थितेन ते\n",
    "10017023c": "किमर्थं चैतदुत्पाट्य भूमौ लिङ्गं प्रवेरितम्\n",
    "10017024a": "सोऽब्रवीज्जातसंरम्भस्तदा लोकगुरुर्गुरुम्\n",
    "10017024c": "प्रजाः सृष्टाः परेणेमाः किं करिष्याम्यनेन वै\n",
    "10017025a": "तपसाधिगतं चान्नं प्रजार्थं मे पितामह\n",
    "10017025c": "ओषध्यः परिवर्तेरन्यथैव सततं प्रजाः\n",
    "10017026a": "एवमुक्त्वा तु संक्रुद्धो जगाम विमना भवः\n",
    "10017026c": "गिरेर्मुञ्जवतः पादं तपस्तप्तुं महातपाः\n",
    "10018001": "वासुदेव उवाच\n",
    "10018001a": "ततो देवयुगेऽतीते देवा वै समकल्पयन्\n",
    "10018001c": "यज्ञं वेदप्रमाणेन विधिवद्यष्टुमीप्सवः\n",
    "10018002a": "कल्पयामासुरव्यग्रा देशान्यज्ञोचितांस्ततः\n",
    "10018002c": "भागार्हा देवताश्चैव यज्ञियं द्रव्यमेव च\n",
    "10018003a": "ता वै रुद्रमजानन्त्यो याथातथ्येन देवताः\n",
    "10018003c": "नाकल्पयन्त देवस्य स्थाणोर्भागं नराधिप\n",
    "10018004a": "सोऽकल्प्यमाने भागे तु कृत्तिवासा मखेऽमरैः\n",
    "10018004c": "तरसा भागमन्विच्छन्धनुरादौ ससर्ज ह\n",
    "10018005a": "लोकयज्ञः क्रियायज्ञो गृहयज्ञः सनातनः\n",
    "10018005c": "पञ्चभूतमयो यज्ञो नृयज्ञश्चैव पञ्चमः\n",
    "10018006a": "लोकयज्ञेन यज्ञैषी कपर्दी विदधे धनुः\n",
    "10018006c": "धनुः सृष्टमभूत्तस्य पञ्चकिष्कुप्रमाणतः\n",
    "10018007a": "वषट्कारोऽभवज्ज्या तु धनुषस्तस्य भारत\n",
    "10018007c": "यज्ञाङ्गानि च चत्वारि तस्य संहननेऽभवन्\n",
    "10018008a": "ततः क्रुद्धो महादेवस्तदुपादाय कार्मुकम्\n",
    "10018008c": "आजगामाथ तत्रैव यत्र देवाः समीजिरे\n",
    "10018009a": "तमात्तकार्मुकं दृष्ट्वा ब्रह्मचारिणमव्ययम्\n",
    "10018009c": "विव्यथे पृथिवी देवी पर्वताश्च चकम्पिरे\n",
    "10018010a": "न ववौ पवनश्चैव नाग्निर्जज्वाल चैधितः\n",
    "10018010c": "व्यभ्रमच्चापि संविग्नं दिवि नक्षत्रमण्डलम्\n",
    "10018011a": "न बभौ भास्करश्चापि सोमः श्रीमुक्तमण्डलः\n",
    "10018011c": "तिमिरेणाकुलं सर्वमाकाशं चाभवद्वृतम्\n",
    "10018012a": "अभिभूतास्ततो देवा विषयान्न प्रजज्ञिरे\n",
    "10018012c": "न प्रत्यभाच्च यज्ञस्तान्वेदा बभ्रंशिरे तदा\n",
    "10018013a": "ततः स यज्ञं रौद्रेण विव्याध हृदि पत्रिणा\n",
    "10018013c": "अपक्रान्तस्ततो यज्ञो मृगो भूत्वा सपावकः\n",
    "10018014a": "स तु तेनैव रूपेण दिवं प्राप्य व्यरोचत\n",
    "10018014c": "अन्वीयमानो रुद्रेण युधिष्ठिर नभस्तले\n",
    "10018015a": "अपक्रान्ते ततो यज्ञे संज्ञा न प्रत्यभात्सुरान्\n",
    "10018015c": "नष्टसंज्ञेषु देवेषु न प्रज्ञायत किंचन\n",
    "10018016a": "त्र्यम्बकः सवितुर्बाहू भगस्य नयने तथा\n",
    "10018016c": "पूष्णश्च दशनान्क्रुद्धो धनुष्कोट्या व्यशातयत्\n",
    "10018017a": "प्राद्रवन्त ततो देवा यज्ञाङ्गानि च सर्वशः\n",
    "10018017c": "केचित्तत्रैव घूर्णन्तो गतासव इवाभवन्\n",
    "10018018a": "स तु विद्राव्य तत्सर्वं शितिकण्ठोऽवहस्य च\n",
    "10018018c": "अवष्टभ्य धनुष्कोटिं रुरोध विबुधांस्ततः\n",
    "10018019a": "ततो वागमरैरुक्ता ज्यां तस्य धनुषोऽच्छिनत्\n",
    "10018019c": "अथ तत्सहसा राजंश्छिन्नज्यं विस्फुरद्धनुः\n",
    "10018020a": "ततो विधनुषं देवा देवश्रेष्ठमुपागमन्\n",
    "10018020c": "शरणं सह यज्ञेन प्रसादं चाकरोत्प्रभुः\n",
    "10018021a": "ततः प्रसन्नो भगवान्प्रास्यत्कोपं जलाशये\n",
    "10018021c": "स जलं पावको भूत्वा शोषयत्यनिशं प्रभो\n",
    "10018022a": "भगस्य नयने चैव बाहू च सवितुस्तथा\n",
    "10018022c": "प्रादात्पूष्णश्च दशनान्पुनर्यज्ञं च पाण्डव\n",
    "10018023a": "ततः सर्वमिदं स्वस्थं बभूव पुनरेव ह\n",
    "10018023c": "सर्वाणि च हवींष्यस्य देवा भागमकल्पयन्\n",
    "10018024a": "तस्मिन्क्रुद्धेऽभवत्सर्वमस्वस्थं भुवनं विभो\n",
    "10018024c": "प्रसन्ने च पुनः स्वस्थं स प्रसन्नोऽस्य वीर्यवान्\n",
    "10018025a": "ततस्ते निहताः सर्वे तव पुत्रा महारथाः\n",
    "10018025c": "अन्ये च बहवः शूराः पाञ्चालाश्च सहानुगाः\n",
    "10018026a": "न तन्मनसि कर्तव्यं न हि तद्द्रौणिना कृतम्\n",
    "10018026c": "महादेवप्रसादः स कुरु कार्यमनन्तरम्\n"
}