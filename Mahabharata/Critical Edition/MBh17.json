{
    "17001001": "जनमेजय उवाच\n",
    "17001001a": "एवं वृष्ण्यन्धककुले श्रुत्वा मौसलमाहवम्\n",
    "17001001c": "पाण्डवाः किमकुर्वन्त तथा कृष्णे दिवं गते\n",
    "17001002": "वैशंपायन उवाच\n",
    "17001002a": "श्रुत्वैव कौरवो राजा वृष्णीनां कदनं महत्\n",
    "17001002c": "प्रस्थाने मतिमाधाय वाक्यमर्जुनमब्रवीत्\n",
    "17001003a": "कालः पचति भूतानि सर्वाण्येव महामते\n",
    "17001003c": "कर्मन्यासमहं मन्ये त्वमपि द्रष्टुमर्हसि\n",
    "17001004a": "इत्युक्तः स तु कौन्तेयः कालः काल इति ब्रुवन्\n",
    "17001004c": "अन्वपद्यत तद्वाक्यं भ्रातुर्ज्येष्ठस्य वीर्यवान्\n",
    "17001005a": "अर्जुनस्य मतं ज्ञात्वा भीमसेनो यमौ तथा\n",
    "17001005c": "अन्वपद्यन्त तद्वाक्यं यदुक्तं सव्यसाचिना\n",
    "17001006a": "ततो युयुत्सुमानाय्य प्रव्रजन्धर्मकाम्यया\n",
    "17001006c": "राज्यं परिददौ सर्वं वैश्यापुत्रे युधिष्ठिरः\n",
    "17001007a": "अभिषिच्य स्वराज्ये तु तं राजानं परिक्षितम्\n",
    "17001007c": "दुःखार्तश्चाब्रवीद्राजा सुभद्रां पाण्डवाग्रजः\n",
    "17001008a": "एष पुत्रस्य ते पुत्रः कुरुराजो भविष्यति\n",
    "17001008c": "यदूनां परिशेषश्च वज्रो राजा कृतश्च ह\n",
    "17001009a": "परिक्षिद्धास्तिनपुरे शक्रप्रस्थे तु यादवः\n",
    "17001009c": "वज्रो राजा त्वया रक्ष्यो मा चाधर्मे मनः कृथाः\n",
    "17001010a": "इत्युक्त्वा धर्मराजः स वासुदेवस्य धीमतः\n",
    "17001010c": "मातुलस्य च वृद्धस्य रामादीनां तथैव च\n",
    "17001011a": "भ्रातृभिः सह धर्मात्मा कृत्वोदकमतन्द्रितः\n",
    "17001011c": "श्राद्धान्युद्दिश्य सर्वेषां चकार विधिवत्तदा\n",
    "17001012a": "ददौ रत्नानि वासांसि ग्रामानश्वान्रथानपि\n",
    "17001012c": "स्त्रियश्च द्विजमुख्येभ्यो गवां शतसहस्रशः\n",
    "17001013a": "कृपमभ्यर्च्य च गुरुमर्थमानपुरस्कृतम्\n",
    "17001013c": "शिष्यं परिक्षितं तस्मै ददौ भरतसत्तमः\n",
    "17001014a": "ततस्तु प्रकृतीः सर्वाः समानाय्य युधिष्ठिरः\n",
    "17001014c": "सर्वमाचष्ट राजर्षिश्चिकीर्षितमथात्मनः\n",
    "17001015a": "ते श्रुत्वैव वचस्तस्य पौरजानपदा जनाः\n",
    "17001015c": "भृशमुद्विग्नमनसो नाभ्यनन्दन्त तद्वचः\n",
    "17001016a": "नैवं कर्तव्यमिति ते तदोचुस्ते नराधिपम्\n",
    "17001016c": "न च राजा तथाकार्षीत्कालपर्यायधर्मवित्\n",
    "17001017a": "ततोऽनुमान्य धर्मात्मा पौरजानपदं जनम्\n",
    "17001017c": "गमनाय मतिं चक्रे भ्रातरश्चास्य ते तदा\n",
    "17001018a": "ततः स राजा कौरव्यो धर्मपुत्रो युधिष्ठिरः\n",
    "17001018c": "उत्सृज्याभरणान्यङ्गाज्जगृहे वल्कलान्युत\n",
    "17001019a": "भीमार्जुनौ यमौ चैव द्रौपदी च यशस्विनी\n",
    "17001019c": "तथैव सर्वे जगृहुर्वल्कलानि जनाधिप\n",
    "17001020a": "विधिवत्कारयित्वेष्टिं नैष्ठिकीं भरतर्षभ\n",
    "17001020c": "समुत्सृज्याप्सु सर्वेऽग्नीन्प्रतस्थुर्नरपुंगवाः\n",
    "17001021a": "ततः प्ररुरुदुः सर्वाः स्त्रियो दृष्ट्वा नरर्षभान्\n",
    "17001021c": "प्रस्थितान्द्रौपदीषष्ठान्पुरा द्यूतजितान्यथा\n",
    "17001022a": "हर्षोऽभवच्च सर्वेषां भ्रातॄणां गमनं प्रति\n",
    "17001022c": "युधिष्ठिरमतं ज्ञात्वा वृष्णिक्षयमवेक्ष्य च\n",
    "17001023a": "भ्रातरः पञ्च कृष्णा च षष्ठी श्वा चैव सप्तमः\n",
    "17001023c": "आत्मना सप्तमो राजा निर्ययौ गजसाह्वयात्\n",
    "17001023e": "पौरैरनुगतो दूरं सर्वैरन्तःपुरैस्तथा\n",
    "17001024a": "न चैनमशकत्कश्चिन्निवर्तस्वेति भाषितुम्\n",
    "17001024c": "न्यवर्तन्त ततः सर्वे नरा नगरवासिनः\n",
    "17001025a": "कृपप्रभृतयश्चैव युयुत्सुं पर्यवारयन्\n",
    "17001025c": "विवेश गङ्गां कौरव्य उलूपी भुजगात्मजा\n",
    "17001026a": "चित्राङ्गदा ययौ चापि मणिपूरपुरं प्रति\n",
    "17001026c": "शिष्टाः परिक्षितं त्वन्या मातरः पर्यवारयन्\n",
    "17001027a": "पाण्डवाश्च महात्मानो द्रौपदी च यशस्विनी\n",
    "17001027c": "कृतोपवासाः कौरव्य प्रययुः प्राङ्मुखास्ततः\n",
    "17001028a": "योगयुक्ता महात्मानस्त्यागधर्ममुपेयुषः\n",
    "17001028c": "अभिजग्मुर्बहून्देशान्सरितः पर्वतांस्तथा\n",
    "17001029a": "युधिष्ठिरो ययावग्रे भीमस्तु तदनन्तरम्\n",
    "17001029c": "अर्जुनस्तस्य चान्वेव यमौ चैव यथाक्रमम्\n",
    "17001030a": "पृष्ठतस्तु वरारोहा श्यामा पद्मदलेक्षणा\n",
    "17001030c": "द्रौपदी योषितां श्रेष्ठा ययौ भरतसत्तम\n",
    "17001031a": "श्वा चैवानुययावेकः पाण्डवान्प्रस्थितान्वने\n",
    "17001031c": "क्रमेण ते ययुर्वीरा लौहित्यं सलिलार्णवम्\n",
    "17001032a": "गाण्डीवं च धनुर्दिव्यं न मुमोच धनंजयः\n",
    "17001032c": "रत्नलोभान्महाराज तौ चाक्षय्यौ महेषुधी\n",
    "17001033a": "अग्निं ते ददृशुस्तत्र स्थितं शैलमिवाग्रतः\n",
    "17001033c": "मार्गमावृत्य तिष्ठन्तं साक्षात्पुरुषविग्रहम्\n",
    "17001034a": "ततो देवः स सप्तार्चिः पाण्डवानिदमब्रवीत्\n",
    "17001034c": "भो भो पाण्डुसुता वीराः पावकं मां विबोधत\n",
    "17001035a": "युधिष्ठिर महाबाहो भीमसेन परंतप\n",
    "17001035c": "अर्जुनाश्विसुतौ वीरौ निबोधत वचो मम\n",
    "17001036a": "अहमग्निः कुरुश्रेष्ठा मया दग्धं च खाण्डवम्\n",
    "17001036c": "अर्जुनस्य प्रभावेण तथा नारायणस्य च\n",
    "17001037a": "अयं वः फल्गुनो भ्राता गाण्डीवं परमायुधम्\n",
    "17001037c": "परित्यज्य वनं यातु नानेनार्थोऽस्ति कश्चन\n",
    "17001038a": "चक्ररत्नं तु यत्कृष्णे स्थितमासीन्महात्मनि\n",
    "17001038c": "गतं तच्च पुनर्हस्ते कालेनैष्यति तस्य ह\n",
    "17001039a": "वरुणादाहृतं पूर्वं मयैतत्पार्थकारणात्\n",
    "17001039c": "गाण्डीवं कार्मुकश्रेष्ठं वरुणायैव दीयताम्\n",
    "17001040a": "ततस्ते भ्रातरः सर्वे धनंजयमचोदयन्\n",
    "17001040c": "स जले प्राक्षिपत्तत्तु तथाक्षय्यौ महेषुधी\n",
    "17001041a": "ततोऽग्निर्भरतश्रेष्ठ तत्रैवान्तरधीयत\n",
    "17001041c": "ययुश्च पाण्डवा वीरास्ततस्ते दक्षिणामुखाः\n",
    "17001042a": "ततस्ते तूत्तरेणैव तीरेण लवणाम्भसः\n",
    "17001042c": "जग्मुर्भरतशार्दूल दिशं दक्षिणपश्चिमम्\n",
    "17001043a": "ततः पुनः समावृत्ताः पश्चिमां दिशमेव ते\n",
    "17001043c": "ददृशुर्द्वारकां चापि सागरेण परिप्लुताम्\n",
    "17001044a": "उदीचीं पुनरावृत्त्य ययुर्भरतसत्तमाः\n",
    "17001044c": "प्रादक्षिण्यं चिकीर्षन्तः पृथिव्या योगधर्मिणः\n",
    "17002001": "वैशंपायन उवाच\n",
    "17002001a": "ततस्ते नियतात्मान उदीचीं दिशमास्थिताः\n",
    "17002001c": "ददृशुर्योगयुक्ताश्च हिमवन्तं महागिरिम्\n",
    "17002002a": "तं चाप्यतिक्रमन्तस्ते ददृशुर्वालुकार्णवम्\n",
    "17002002c": "अवैक्षन्त महाशैलं मेरुं शिखरिणां वरम्\n",
    "17002003a": "तेषां तु गच्छतां शीघ्रं सर्वेषां योगधर्मिणाम्\n",
    "17002003c": "याज्ञसेनी भ्रष्टयोगा निपपात महीतले\n",
    "17002004a": "तां तु प्रपतितां दृष्ट्वा भीमसेनो महाबलः\n",
    "17002004c": "उवाच धर्मराजानं याज्ञसेनीमवेक्ष्य ह\n",
    "17002005a": "नाधर्मश्चरितः कश्चिद्राजपुत्र्या परंतप\n",
    "17002005c": "कारणं किं नु तद्राजन्यत्कृष्णा पतिता भुवि\n",
    "17002006": "युधिष्ठिर उवाच\n",
    "17002006a": "पक्षपातो महानस्या विशेषेण धनंजये\n",
    "17002006c": "तस्यैतत्फलमद्यैषा भुङ्क्ते पुरुषसत्तम\n",
    "17002007": "वैशंपायन उवाच\n",
    "17002007a": "एवमुक्त्वानवेक्ष्यैनां ययौ धर्मसुतो नृपः\n",
    "17002007c": "समाधाय मनो धीमान्धर्मात्मा पुरुषर्षभः\n",
    "17002008a": "सहदेवस्ततो धीमान्निपपात महीतले\n",
    "17002008c": "तं चापि पतितं दृष्ट्वा भीमो राजानमब्रवीत्\n",
    "17002009a": "योऽयमस्मासु सर्वेषु शुश्रूषुरनहंकृतः\n",
    "17002009c": "सोऽयं माद्रवतीपुत्रः कस्मान्निपतितो भुवि\n",
    "17002010": "युधिष्ठिर उवाच\n",
    "17002010a": "आत्मनः सदृशं प्राज्ञं नैषोऽमन्यत कंचन\n",
    "17002010c": "तेन दोषेण पतितस्तस्मादेष नृपात्मजः\n",
    "17002011": "वैशंपायन उवाच\n",
    "17002011a": "इत्युक्त्वा तु समुत्सृज्य सहदेवं ययौ तदा\n",
    "17002011c": "भ्रातृभिः सह कौन्तेयः शुना चैव युधिष्ठिरः\n",
    "17002012a": "कृष्णां निपतितां दृष्ट्वा सहदेवं च पाण्डवम्\n",
    "17002012c": "आर्तो बन्धुप्रियः शूरो नकुलो निपपात ह\n",
    "17002013a": "तस्मिन्निपतिते वीरे नकुले चारुदर्शने\n",
    "17002013c": "पुनरेव तदा भीमो राजानमिदमब्रवीत्\n",
    "17002014a": "योऽयमक्षतधर्मात्मा भ्राता वचनकारकः\n",
    "17002014c": "रूपेणाप्रतिमो लोके नकुलः पतितो भुवि\n",
    "17002015a": "इत्युक्तो भीमसेनेन प्रत्युवाच युधिष्ठिरः\n",
    "17002015c": "नकुलं प्रति धर्मात्मा सर्वबुद्धिमतां वरः\n",
    "17002016a": "रूपेण मत्समो नास्ति कश्चिदित्यस्य दर्शनम्\n",
    "17002016c": "अधिकश्चाहमेवैक इत्यस्य मनसि स्थितम्\n",
    "17002017a": "नकुलः पतितस्तस्मादागच्छ त्वं वृकोदर\n",
    "17002017c": "यस्य यद्विहितं वीर सोऽवश्यं तदुपाश्नुते\n",
    "17002018a": "तांस्तु प्रपतितान्दृष्ट्वा पाण्डवः श्वेतवाहनः\n",
    "17002018c": "पपात शोकसंतप्तस्ततोऽनु परवीरहा\n",
    "17002019a": "तस्मिंस्तु पुरुषव्याघ्रे पतिते शक्रतेजसि\n",
    "17002019c": "म्रियमाणे दुराधर्षे भीमो राजानमब्रवीत्\n",
    "17002020a": "अनृतं न स्मराम्यस्य स्वैरेष्वपि महात्मनः\n",
    "17002020c": "अथ कस्य विकारोऽयं येनायं पतितो भुवि\n",
    "17002021": "युधिष्ठिर उवाच\n",
    "17002021a": "एकाह्ना निर्दहेयं वै शत्रूनित्यर्जुनोऽब्रवीत्\n",
    "17002021c": "न च तत्कृतवानेष शूरमानी ततोऽपतत्\n",
    "17002022a": "अवमेने धनुर्ग्राहानेष सर्वांश्च फल्गुनः\n",
    "17002022c": "यथा चोक्तं तथा चैव कर्तव्यं भूतिमिच्छता\n",
    "17002023": "वैशंपायन उवाच\n",
    "17002023a": "इत्युक्त्वा प्रस्थितो राजा भीमोऽथ निपपात ह\n",
    "17002023c": "पतितश्चाब्रवीद्भीमो धर्मराजं युधिष्ठिरम्\n",
    "17002024a": "भो भो राजन्नवेक्षस्व पतितोऽहं प्रियस्तव\n",
    "17002024c": "किंनिमित्तं च पतनं ब्रूहि मे यदि वेत्थ ह\n",
    "17002025": "युधिष्ठिर उवाच\n",
    "17002025a": "अतिभुक्तं च भवता प्राणेन च विकत्थसे\n",
    "17002025c": "अनवेक्ष्य परं पार्थ तेनासि पतितः क्षितौ\n",
    "17002026": "वैशंपायन उवाच\n",
    "17002026a": "इत्युक्त्वा तं महाबाहुर्जगामानवलोकयन्\n",
    "17002026c": "श्वा त्वेकोऽनुययौ यस्ते बहुशः कीर्तितो मया\n",
    "17003001": "वैशंपायन उवाच\n",
    "17003001a": "ततः संनादयञ्शक्रो दिवं भूमिं च सर्वशः\n",
    "17003001c": "रथेनोपययौ पार्थमारोहेत्यब्रवीच्च तम्\n",
    "17003002a": "स भ्रातॄन्पतितान्दृष्ट्वा धर्मराजो युधिष्ठिरः\n",
    "17003002c": "अब्रवीच्छोकसंतप्तः सहस्राक्षमिदं वचः\n",
    "17003003a": "भ्रातरः पतिता मेऽत्र आगच्छेयुर्मया सह\n",
    "17003003c": "न विना भ्रातृभिः स्वर्गमिच्छे गन्तुं सुरेश्वर\n",
    "17003004a": "सुकुमारी सुखार्हा च राजपुत्री पुरंदर\n",
    "17003004c": "सास्माभिः सह गच्छेत तद्भवाननुमन्यताम्\n",
    "17003005": "इन्द्र उवाच\n",
    "17003005a": "भ्रातॄन्द्रक्ष्यसि पुत्रांस्त्वमग्रतस्त्रिदिवं गतान्\n",
    "17003005c": "कृष्णया सहितान्सर्वान्मा शुचो भरतर्षभ\n",
    "17003006a": "निक्षिप्य मानुषं देहं गतास्ते भरतर्षभ\n",
    "17003006c": "अनेन त्वं शरीरेण स्वर्गं गन्ता न संशयः\n",
    "17003007": "युधिष्ठिर उवाच\n",
    "17003007a": "अयं श्वा भूतभव्येश भक्तो मां नित्यमेव ह\n",
    "17003007c": "स गच्छेत मया सार्धमानृशंस्या हि मे मतिः\n",
    "17003008": "इन्द्र उवाच\n",
    "17003008a": "अमर्त्यत्वं मत्समत्वं च राज;ञ्श्रियं कृत्स्नां महतीं चैव कीर्तिम्\n",
    "17003008c": "संप्राप्तोऽद्य स्वर्गसुखानि च त्वं; त्यज श्वानं नात्र नृशंसमस्ति\n",
    "17003009": "युधिष्ठिर उवाच\n",
    "17003009a": "अनार्यमार्येण सहस्रनेत्र; शक्यं कर्तुं दुष्करमेतदार्य\n",
    "17003009c": "मा मे श्रिया संगमनं तयास्तु; यस्याः कृते भक्तजनं त्यजेयम्\n",
    "17003010": "इन्द्र उवाच\n",
    "17003010a": "स्वर्गे लोके श्ववतां नास्ति धिष्ण्य;मिष्टापूर्तं क्रोधवशा हरन्ति\n",
    "17003010c": "ततो विचार्य क्रियतां धर्मराज; त्यज श्वानं नात्र नृशंसमस्ति\n",
    "17003011": "युधिष्ठिर उवाच\n",
    "17003011a": "भक्तत्यागं प्राहुरत्यन्तपापं; तुल्यं लोके ब्रह्मवध्याकृतेन\n",
    "17003011c": "तस्मान्नाहं जातु कथंचनाद्य; त्यक्ष्याम्येनं स्वसुखार्थी महेन्द्र\n",
    "17003012": "इन्द्र उवाच\n",
    "17003012a": "शुना दृष्टं क्रोधवशा हरन्ति; यद्दत्तमिष्टं विवृतमथो हुतं च\n",
    "17003012c": "तस्माच्छुनस्त्यागमिमं कुरुष्व; शुनस्त्यागात्प्राप्स्यसे देवलोकम्\n",
    "17003013a": "त्यक्त्वा भ्रातॄन्दयितां चापि कृष्णां; प्राप्तो लोकः कर्मणा स्वेन वीर\n",
    "17003013c": "श्वानं चैनं न त्यजसे कथं नु; त्यागं कृत्स्नं चास्थितो मुह्यसेऽद्य\n",
    "17003014": "युधिष्ठिर उवाच\n",
    "17003014a": "न विद्यते संधिरथापि विग्रहो; मृतैर्मर्त्यैरिति लोकेषु निष्ठा\n",
    "17003014c": "न ते मया जीवयितुं हि शक्या; तस्मात्त्यागस्तेषु कृतो न जीवताम्\n",
    "17003015a": "प्रतिप्रदानं शरणागतस्य; स्त्रिया वधो ब्राह्मणस्वापहारः\n",
    "17003015c": "मित्रद्रोहस्तानि चत्वारि शक्र; भक्तत्यागश्चैव समो मतो मे\n",
    "17003016": "वैशंपायन उवाच\n",
    "17003016a": "तद्धर्मराजस्य वचो निशम्य; धर्मस्वरूपी भगवानुवाच\n",
    "17003016c": "युधिष्ठिरं प्रीतियुक्तो नरेन्द्रं; श्लक्ष्णैर्वाक्यैः संस्तवसंप्रयुक्तैः\n",
    "17003017a": "अभिजातोऽसि राजेन्द्र पितुर्वृत्तेन मेधया\n",
    "17003017c": "अनुक्रोशेन चानेन सर्वभूतेषु भारत\n",
    "17003018a": "पुरा द्वैतवने चासि मया पुत्र परीक्षितः\n",
    "17003018c": "पानीयार्थे पराक्रान्ता यत्र ते भ्रातरो हताः\n",
    "17003019a": "भीमार्जुनौ परित्यज्य यत्र त्वं भ्रातरावुभौ\n",
    "17003019c": "मात्रोः साम्यमभीप्सन्वै नकुलं जीवमिच्छसि\n",
    "17003020a": "अयं श्वा भक्त इत्येव त्यक्तो देवरथस्त्वया\n",
    "17003020c": "तस्मात्स्वर्गे न ते तुल्यः कश्चिदस्ति नराधिप\n",
    "17003021a": "अतस्तवाक्षया लोकाः स्वशरीरेण भारत\n",
    "17003021c": "प्राप्तोऽसि भरतश्रेष्ठ दिव्यां गतिमनुत्तमाम्\n",
    "17003022a": "ततो धर्मश्च शक्रश्च मरुतश्चाश्विनावपि\n",
    "17003022c": "देवा देवर्षयश्चैव रथमारोप्य पाण्डवम्\n",
    "17003023a": "प्रययुः स्वैर्विमानैस्ते सिद्धाः कामविहारिणः\n",
    "17003023c": "सर्वे विरजसः पुण्याः पुण्यवाग्बुद्धिकर्मिणः\n",
    "17003024a": "स तं रथं समास्थाय राजा कुरुकुलोद्वहः\n",
    "17003024c": "ऊर्ध्वमाचक्रमे शीघ्रं तेजसावृत्य रोदसी\n",
    "17003025a": "ततो देवनिकायस्थो नारदः सर्वलोकवित्\n",
    "17003025c": "उवाचोच्चैस्तदा वाक्यं बृहद्वादी बृहत्तपाः\n",
    "17003026a": "येऽपि राजर्षयः सर्वे ते चापि समुपस्थिताः\n",
    "17003026c": "कीर्तिं प्रच्छाद्य तेषां वै कुरुराजोऽधितिष्ठति\n",
    "17003027a": "लोकानावृत्य यशसा तेजसा वृत्तसंपदा\n",
    "17003027c": "स्वशरीरेण संप्राप्तं नान्यं शुश्रुम पाण्डवात्\n",
    "17003028a": "नारदस्य वचः श्रुत्वा राजा वचनमब्रवीत्\n",
    "17003028c": "देवानामन्त्र्य धर्मात्मा स्वपक्षांश्चैव पार्थिवान्\n",
    "17003029a": "शुभं वा यदि वा पापं भ्रातॄणां स्थानमद्य मे\n",
    "17003029c": "तदेव प्राप्तुमिच्छामि लोकानन्यान्न कामये\n",
    "17003030a": "राज्ञस्तु वचनं श्रुत्वा देवराजः पुरंदरः\n",
    "17003030c": "आनृशंस्यसमायुक्तं प्रत्युवाच युधिष्ठिरम्\n",
    "17003031a": "स्थानेऽस्मिन्वस राजेन्द्र कर्मभिर्निर्जिते शुभैः\n",
    "17003031c": "किं त्वं मानुष्यकं स्नेहमद्यापि परिकर्षसि\n",
    "17003032a": "सिद्धिं प्राप्तोऽसि परमां यथा नान्यः पुमान्क्वचित्\n",
    "17003032c": "नैव ते भ्रातरः स्थानं संप्राप्ताः कुरुनन्दन\n",
    "17003033a": "अद्यापि मानुषो भावः स्पृशते त्वां नराधिप\n",
    "17003033c": "स्वर्गोऽयं पश्य देवर्षीन्सिद्धांश्च त्रिदिवालयान्\n",
    "17003034a": "युधिष्ठिरस्तु देवेन्द्रमेवंवादिनमीश्वरम्\n",
    "17003034c": "पुनरेवाब्रवीद्धीमानिदं वचनमर्थवत्\n",
    "17003035a": "तैर्विना नोत्सहे वस्तुमिह दैत्यनिबर्हण\n",
    "17003035c": "गन्तुमिच्छामि तत्राहं यत्र मे भ्रातरो गताः\n",
    "17003036a": "यत्र सा बृहती श्यामा बुद्धिसत्त्वगुणान्विता\n",
    "17003036c": "द्रौपदी योषितां श्रेष्ठा यत्र चैव प्रिया मम\n"
}