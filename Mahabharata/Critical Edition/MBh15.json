{
    "15001001": "जनमेजय उवाच\n",
    "15001001a": "प्राप्य राज्यं महाभागाः पाण्डवा मे पितामहाः\n",
    "15001001c": "कथमासन्महाराजे धृतराष्ट्रे महात्मनि\n",
    "15001002a": "स हि राजा हतामात्यो हतपुत्रो निराश्रयः\n",
    "15001002c": "कथमासीद्धतैश्वर्यो गान्धारी च यशस्विनी\n",
    "15001003a": "कियन्तं चैव कालं ते पितरो मम पूर्वकाः\n",
    "15001003c": "स्थिता राज्ये महात्मानस्तन्मे व्याख्यातुमर्हसि\n",
    "15001004": "वैशंपायन उवाच\n",
    "15001004a": "प्राप्य राज्यं महात्मानः पाण्डवा हतशत्रवः\n",
    "15001004c": "धृतराष्ट्रं पुरस्कृत्य पृथिवीं पर्यपालयन्\n",
    "15001005a": "धृतराष्ट्रमुपातिष्ठद्विदुरः संजयस्तथा\n",
    "15001005c": "युयुत्सुश्चापि मेधावी वैश्यापुत्रः स कौरवः\n",
    "15001006a": "पाण्डवाः सर्वकार्याणि संपृच्छन्ति स्म तं नृपम्\n",
    "15001006c": "चक्रुस्तेनाभ्यनुज्ञाता वर्षाणि दश पञ्च च\n",
    "15001007a": "सदा हि गत्वा ते वीराः पर्युपासन्त तं नृपम्\n",
    "15001007c": "पादाभिवन्दनं कृत्वा धर्मराजमते स्थिताः\n",
    "15001007e": "ते मूर्ध्नि समुपाघ्राताः सर्वकार्याणि चक्रिरे\n",
    "15001008a": "कुन्तिभोजसुता चैव गान्धारीमन्ववर्तत\n",
    "15001008c": "द्रौपदी च सुभद्रा च याश्चान्याः पाण्डवस्त्रियः\n",
    "15001008e": "समां वृत्तिमवर्तन्त तयोः श्वश्र्वोर्यथाविधि\n",
    "15001009a": "शयनानि महार्हाणि वासांस्याभरणानि च\n",
    "15001009c": "राजार्हाणि च सर्वाणि भक्ष्यभोज्यान्यनेकशः\n",
    "15001009e": "युधिष्ठिरो महाराज धृतराष्ट्रेऽभ्युपाहरत्\n",
    "15001010a": "तथैव कुन्ती गान्धार्यां गुरुवृत्तिमवर्तत\n",
    "15001010c": "विदुरः संजयश्चैव युयुत्सुश्चैव कौरवः\n",
    "15001010e": "उपासते स्म तं वृद्धं हतपुत्रं जनाधिपम्\n",
    "15001011a": "स्यालो द्रोणस्य यश्चैको दयितो ब्राह्मणो महान्\n",
    "15001011c": "स च तस्मिन्महेष्वासः कृपः समभवत्तदा\n",
    "15001012a": "व्यासश्च भगवान्नित्यं वासं चक्रे नृपेण ह\n",
    "15001012c": "कथाः कुर्वन्पुराणर्षिर्देवर्षिनृपरक्षसाम्\n",
    "15001013a": "धर्मयुक्तानि कार्याणि व्यवहारान्वितानि च\n",
    "15001013c": "धृतराष्ट्राभ्यनुज्ञातो विदुरस्तान्यकारयत्\n",
    "15001014a": "सामन्तेभ्यः प्रियाण्यस्य कार्याणि सुगुरूण्यपि\n",
    "15001014c": "प्राप्यन्तेऽर्थैः सुलघुभिः प्रभावाद्विदुरस्य वै\n",
    "15001015a": "अकरोद्बन्धमोक्षांश्च वध्यानां मोक्षणं तथा\n",
    "15001015c": "न च धर्मात्मजो राजा कदाचित्किंचिदब्रवीत्\n",
    "15001016a": "विहारयात्रासु पुनः कुरुराजो युधिष्ठिरः\n",
    "15001016c": "सर्वान्कामान्महातेजाः प्रददावम्बिकासुते\n",
    "15001017a": "आरालिकाः सूपकारा रागखाण्डविकास्तथा\n",
    "15001017c": "उपातिष्ठन्त राजानं धृतराष्ट्रं यथा पुरा\n",
    "15001018a": "वासांसि च महार्हाणि माल्यानि विविधानि च\n",
    "15001018c": "उपाजह्रुर्यथान्यायं धृतराष्ट्रस्य पाण्डवाः\n",
    "15001019a": "मैरेयं मधु मांसानि पानकानि लघूनि च\n",
    "15001019c": "चित्रान्भक्ष्यविकारांश्च चक्रुरस्य यथा पुरा\n",
    "15001020a": "ये चापि पृथिवीपालाः समाजग्मुः समन्ततः\n",
    "15001020c": "उपातिष्ठन्त ते सर्वे कौरवेन्द्रं यथा पुरा\n",
    "15001021a": "कुन्ती च द्रौपदी चैव सात्वती चैव भामिनी\n",
    "15001021c": "उलूपी नागकन्या च देवी चित्राङ्गदा तथा\n",
    "15001022a": "धृष्टकेतोश्च भगिनी जरासंधस्य चात्मजा\n",
    "15001022c": "किंकराः स्मोपतिष्ठन्ति सर्वाः सुबलजां तथा\n",
    "15001023a": "यथा पुत्रवियुक्तोऽयं न किंचिद्दुःखमाप्नुयात्\n",
    "15001023c": "इति राजान्वशाद्भ्रातॄन्नित्यमेव युधिष्ठिरः\n",
    "15001024a": "एवं ते धर्मराजस्य श्रुत्वा वचनमर्थवत्\n",
    "15001024c": "सविशेषमवर्तन्त भीममेकं विना तदा\n",
    "15001025a": "न हि तत्तस्य वीरस्य हृदयादपसर्पति\n",
    "15001025c": "धृतराष्ट्रस्य दुर्बुद्धेर्यद्वृत्तं द्यूतकारितम्\n",
    "15002001": "वैशंपायन उवाच\n",
    "15002001a": "एवं संपूजितो राजा पाण्डवैरम्बिकासुतः\n",
    "15002001c": "विजहार यथापूर्वमृषिभिः पर्युपासितः\n",
    "15002002a": "ब्रह्मदेयाग्रहारांश्च प्रददौ स कुरूद्वहः\n",
    "15002002c": "तच्च कुन्तीसुतो राजा सर्वमेवान्वमोदत\n",
    "15002003a": "आनृशंस्यपरो राजा प्रीयमाणो युधिष्ठिरः\n",
    "15002003c": "उवाच स तदा भ्रातॄनमात्यांश्च महीपतिः\n",
    "15002004a": "मया चैव भवद्भिश्च मान्य एष नराधिपः\n",
    "15002004c": "निदेशे धृतराष्ट्रस्य यः स्थास्यति स मे सुहृत्\n",
    "15002004e": "विपरीतश्च मे शत्रुर्निरस्यश्च भवेन्नरः\n",
    "15002005a": "परिदृष्टेषु चाहःसु पुत्राणां श्राद्धकर्मणि\n",
    "15002005c": "ददातु राजा सर्वेषां यावदस्य चिकीर्षितम्\n",
    "15002006a": "ततः स राजा कौरव्यो धृतराष्ट्रो महामनाः\n",
    "15002006c": "ब्राह्मणेभ्यो महार्हेभ्यो ददौ वित्तान्यनेकशः\n",
    "15002007a": "धर्मराजश्च भीमश्च सव्यसाची यमावपि\n",
    "15002007c": "तत्सर्वमन्ववर्तन्त धृतराष्ट्रव्यपेक्षया\n",
    "15002008a": "कथं नु राजा वृद्धः सन्पुत्रशोकसमाहतः\n",
    "15002008c": "शोकमस्मत्कृतं प्राप्य न म्रियेतेति चिन्त्यते\n",
    "15002009a": "यावद्धि कुरुमुख्यस्य जीवत्पुत्रस्य वै सुखम्\n",
    "15002009c": "बभूव तदवाप्नोतु भोगांश्चेति व्यवस्थिताः\n",
    "15002010a": "ततस्ते सहिताः सर्वे भ्रातरः पञ्च पाण्डवाः\n",
    "15002010c": "तथाशीलाः समातस्थुर्धृतराष्ट्रस्य शासने\n",
    "15002011a": "धृतराष्ट्रश्च तान्वीरान्विनीतान्विनये स्थितान्\n",
    "15002011c": "शिष्यवृत्तौ स्थितान्नित्यं गुरुवत्पर्यपश्यत\n",
    "15002012a": "गान्धारी चैव पुत्राणां विविधैः श्राद्धकर्मभिः\n",
    "15002012c": "आनृण्यमगमत्कामान्विप्रेभ्यः प्रतिपाद्य वै\n",
    "15002013a": "एवं धर्मभृतां श्रेष्ठो धर्मराजो युधिष्ठिरः\n",
    "15002013c": "भ्रातृभिः सहितो धीमान्पूजयामास तं नृपम्\n",
    "15003001": "वैशंपायन उवाच\n",
    "15003001a": "स राजा सुमहातेजा वृद्धः कुरुकुलोद्वहः\n",
    "15003001c": "नापश्यत तदा किंचिदप्रियं पाण्डुनन्दने\n",
    "15003002a": "वर्तमानेषु सद्वृत्तिं पाण्डवेषु महात्मसु\n",
    "15003002c": "प्रीतिमानभवद्राजा धृतराष्ट्रोऽम्बिकासुतः\n",
    "15003003a": "सौबलेयी च गान्धारी पुत्रशोकमपास्य तम्\n",
    "15003003c": "सदैव प्रीतिमत्यासीत्तनयेषु निजेष्विव\n",
    "15003004a": "प्रियाण्येव तु कौरव्यो नाप्रियाणि कुरूद्वह\n",
    "15003004c": "वैचित्रवीर्ये नृपतौ समाचरति नित्यदा\n",
    "15003005a": "यद्यद्ब्रूते च किंचित्स धृतराष्ट्रो नराधिपः\n",
    "15003005c": "गुरु वा लघु वा कार्यं गान्धारी च यशस्विनी\n",
    "15003006a": "तत्स राजा महाराज पाण्डवानां धुरंधरः\n",
    "15003006c": "पूजयित्वा वचस्तत्तदकार्षीत्परवीरहा\n",
    "15003007a": "तेन तस्याभवत्प्रीतो वृत्तेन स नराधिपः\n",
    "15003007c": "अन्वतप्यच्च संस्मृत्य पुत्रं मन्दमचेतसम्\n",
    "15003008a": "सदा च प्रातरुत्थाय कृतजप्यः शुचिर्नृपः\n",
    "15003008c": "आशास्ते पाण्डुपुत्राणां समरेष्वपराजयम्\n",
    "15003009a": "ब्राह्मणान्वाचयित्वा च हुत्वा चैव हुताशनम्\n",
    "15003009c": "आयुष्यं पाण्डुपुत्राणामाशास्ते स नराधिपः\n",
    "15003010a": "न तां प्रीतिं परामाप पुत्रेभ्यः स महीपतिः\n",
    "15003010c": "यां प्रीतिं पाण्डुपुत्रेभ्यः समवाप तदा नृपः\n",
    "15003011a": "ब्राह्मणानां च वृद्धानां क्षत्रियाणां च भारत\n",
    "15003011c": "तथा विट्शूद्रसंघानामभवत्सुप्रियस्तदा\n",
    "15003012a": "यच्च किंचित्पुरा पापं धृतराष्ट्रसुतैः कृतम्\n",
    "15003012c": "अकृत्वा हृदि तद्राजा तं नृपं सोऽन्ववर्तत\n",
    "15003013a": "यश्च कश्चिन्नरः किंचिदप्रियं चाम्बिकासुते\n",
    "15003013c": "कुरुते द्वेष्यतामेति स कौन्तेयस्य धीमतः\n",
    "15003014a": "न राज्ञो धृतराष्ट्रस्य न च दुर्योधनस्य वै\n",
    "15003014c": "उवाच दुष्कृतं किंचिद्युधिष्ठिरभयान्नरः\n",
    "15003015a": "धृत्या तुष्टो नरेन्द्रस्य गान्धारी विदुरस्तथा\n",
    "15003015c": "शौचेन चाजातशत्रोर्न तु भीमस्य शत्रुहन्\n",
    "15003016a": "अन्ववर्तत भीमोऽपि निष्टनन्धर्मजं नृपम्\n",
    "15003016c": "धृतराष्ट्रं च संप्रेक्ष्य सदा भवति दुर्मनाः\n",
    "15003017a": "राजानमनुवर्तन्तं धर्मपुत्रं महामतिम्\n",
    "15003017c": "अन्ववर्तत कौरव्यो हृदयेन पराङ्मुखः\n",
    "15004001": "वैशंपायन उवाच\n",
    "15004001a": "युधिष्ठिरस्य नृपतेर्दुर्योधनपितुस्तथा\n",
    "15004001c": "नान्तरं ददृशू राजन्पुरुषाः प्रणयं प्रति\n",
    "15004002a": "यदा तु कौरवो राजा पुत्रं सस्मार बालिशम्\n",
    "15004002c": "तदा भीमं हृदा राजन्नपध्याति स पार्थिवः\n",
    "15004003a": "तथैव भीमसेनोऽपि धृतराष्ट्रं जनाधिपम्\n",
    "15004003c": "नामर्षयत राजेन्द्र सदैवातुष्टवद्धृदा\n",
    "15004004a": "अप्रकाशान्यप्रियाणि चकारास्य वृकोदरः\n",
    "15004004c": "आज्ञां प्रत्यहरच्चापि कृतकैः पुरुषैः सदा\n",
    "15004005a": "अथ भीमः सुहृन्मध्ये बाहुशब्दं तथाकरोत्\n",
    "15004005c": "संश्रवे धृतराष्ट्रस्य गान्धार्याश्चाप्यमर्षणः\n",
    "15004006a": "स्मृत्वा दुर्योधनं शत्रुं कर्णदुःशासनावपि\n",
    "15004006c": "प्रोवाचाथ सुसंरब्धो भीमः स परुषं वचः\n",
    "15004007a": "अन्धस्य नृपतेः पुत्रा मया परिघबाहुना\n",
    "15004007c": "नीता लोकममुं सर्वे नानाशस्त्रात्तजीविताः\n",
    "15004008a": "इमौ तौ परिघप्रख्यौ भुजौ मम दुरासदौ\n",
    "15004008c": "ययोरन्तरमासाद्य धार्तराष्ट्राः क्षयं गताः\n",
    "15004009a": "ताविमौ चन्दनेनाक्तौ वन्दनीयौ च मे भुजौ\n",
    "15004009c": "याभ्यां दुर्योधनो नीतः क्षयं ससुतबान्धवः\n",
    "15004010a": "एताश्चान्याश्च विविधाः शल्यभूता जनाधिपः\n",
    "15004010c": "वृकोदरस्य ता वाचः श्रुत्वा निर्वेदमागमत्\n",
    "15004011a": "सा च बुद्धिमती देवी कालपर्यायवेदिनी\n",
    "15004011c": "गान्धारी सर्वधर्मज्ञा तान्यलीकानि शुश्रुवे\n",
    "15004012a": "ततः पञ्चदशे वर्षे समतीते नराधिपः\n",
    "15004012c": "राजा निर्वेदमापेदे भीमवाग्बाणपीडितः\n",
    "15004013a": "नान्वबुध्यत तद्राजा कुन्तीपुत्रो युधिष्ठिरः\n",
    "15004013c": "श्वेताश्वो वाथ कुन्ती वा द्रौपदी वा यशस्विनी\n",
    "15004014a": "माद्रीपुत्रौ च भीमस्य चित्तज्ञावन्वमोदताम्\n",
    "15004014c": "राज्ञस्तु चित्तं रक्षन्तौ नोचतुः किंचिदप्रियम्\n",
    "15004015a": "ततः समानयामास धृतराष्ट्रः सुहृज्जनम्\n",
    "15004015c": "बाष्पसंदिग्धमत्यर्थमिदमाह वचो भृशम्\n",
    "15005001": "धृतराष्ट्र उवाच\n",
    "15005001a": "विदितं भवतामेतद्यथा वृत्तः कुरुक्षयः\n",
    "15005001c": "ममापराधात्तत्सर्वमिति ज्ञेयं तु कौरवाः\n",
    "15005002a": "योऽहं दुष्टमतिं मूढं ज्ञातीनां भयवर्धनम्\n",
    "15005002c": "दुर्योधनं कौरवाणामाधिपत्येऽभ्यषेचयम्\n",
    "15005003a": "यच्चाहं वासुदेवस्य वाक्यं नाश्रौषमर्थवत्\n",
    "15005003c": "वध्यतां साध्वयं पापः सामात्य इति दुर्मतिः\n",
    "15005004a": "पुत्रस्नेहाभिभूतश्च हितमुक्तो मनीषिभिः\n",
    "15005004c": "विदुरेणाथ भीष्मेण द्रोणेन च कृपेण च\n",
    "15005005a": "पदे पदे भगवता व्यासेन च महात्मना\n",
    "15005005c": "संजयेनाथ गान्धार्या तदिदं तप्यतेऽद्य माम्\n",
    "15005006a": "यच्चाहं पाण्डुपुत्रेषु गुणवत्सु महात्मसु\n",
    "15005006c": "न दत्तवाञ्श्रियं दीप्तां पितृपैतामहीमिमाम्\n",
    "15005007a": "विनाशं पश्यमानो हि सर्वराज्ञां गदाग्रजः\n",
    "15005007c": "एतच्छ्रेयः स परमममन्यत जनार्दनः\n",
    "15005008a": "सोऽहमेतान्यलीकानि निवृत्तान्यात्मनः सदा\n",
    "15005008c": "हृदये शल्यभूतानि धारयामि सहस्रशः\n",
    "15005009a": "विशेषतस्तु दह्यामि वर्षं पञ्चदशं हि वै\n",
    "15005009c": "अस्य पापस्य शुद्ध्यर्थं नियतोऽस्मि सुदुर्मतिः\n",
    "15005010a": "चतुर्थे नियते काले कदाचिदपि चाष्टमे\n",
    "15005010c": "तृष्णाविनयनं भुञ्जे गान्धारी वेद तन्मम\n",
    "15005011a": "करोत्याहारमिति मां सर्वः परिजनः सदा\n",
    "15005011c": "युधिष्ठिरभयाद्वेत्ति भृशं तप्यति पाण्डवः\n",
    "15005012a": "भूमौ शये जप्यपरो दर्भेष्वजिनसंवृतः\n",
    "15005012c": "नियमव्यपदेशेन गान्धारी च यशस्विनी\n",
    "15005013a": "हतं पुत्रशतं शूरं संग्रामेष्वपलायिनम्\n",
    "15005013c": "नानुतप्यामि तच्चाहं क्षत्रधर्मं हि तं विदुः\n",
    "15005013e": "इत्युक्त्वा धर्मराजानमभ्यभाषत कौरवः\n",
    "15005014a": "भद्रं ते यादवीमातर्वाक्यं चेदं निबोध मे\n",
    "15005014c": "सुखमस्म्युषितः पुत्र त्वया सुपरिपालितः\n",
    "15005015a": "महादानानि दत्तानि श्राद्धानि च पुनः पुनः\n",
    "15005015c": "प्रकृष्टं मे वयः पुत्र पुण्यं चीर्णं यथाबलम्\n",
    "15005015e": "गान्धारी हतपुत्रेयं धैर्येणोदीक्षते च माम्\n",
    "15005016a": "द्रौपद्या ह्यपकर्तारस्तव चैश्वर्यहारिणः\n",
    "15005016c": "समतीता नृशंसास्ते धर्मेण निहता युधि\n",
    "15005017a": "न तेषु प्रतिकर्तव्यं पश्यामि कुरुनन्दन\n",
    "15005017c": "सर्वे शस्त्रजिताँल्लोकान्गतास्तेऽभिमुखं हताः\n",
    "15005018a": "आत्मनस्तु हितं मुख्यं प्रतिकर्तव्यमद्य मे\n",
    "15005018c": "गान्धार्याश्चैव राजेन्द्र तदनुज्ञातुमर्हसि\n",
    "15005019a": "त्वं हि धर्मभृतां श्रेष्ठः सततं धर्मवत्सलः\n",
    "15005019c": "राजा गुरुः प्राणभृतां तस्मादेतद्ब्रवीम्यहम्\n",
    "15005020a": "अनुज्ञातस्त्वया वीर संश्रयेयं वनान्यहम्\n",
    "15005020c": "चीरवल्कलभृद्राजन्गान्धार्या सहितोऽनया\n",
    "15005020e": "तवाशिषः प्रयुञ्जानो भविष्यामि वनेचरः\n",
    "15005021a": "उचितं नः कुले तात सर्वेषां भरतर्षभ\n",
    "15005021c": "पुत्रेष्वैश्वर्यमाधाय वयसोऽन्ते वनं नृप\n",
    "15005022a": "तत्राहं वायुभक्षो वा निराहारोऽपि वा वसन्\n",
    "15005022c": "पत्न्या सहानया वीर चरिष्यामि तपः परम्\n",
    "15005023a": "त्वं चापि फलभाक्तात तपसः पार्थिवो ह्यसि\n",
    "15005023c": "फलभाजो हि राजानः कल्याणस्येतरस्य वा\n",
    "15006001": "युधिष्ठिर उवाच\n",
    "15006001a": "न मां प्रीणयते राज्यं त्वय्येवं दुःखिते नृप\n",
    "15006001c": "धिङ्मामस्तु सुदुर्बुद्धिं राज्यसक्तं प्रमादिनम्\n",
    "15006002a": "योऽहं भवन्तं दुःखार्तमुपवासकृशं नृप\n",
    "15006002c": "यताहारं क्षितिशयं नाविन्दं भ्रातृभिः सह\n",
    "15006003a": "अहोऽस्मि वञ्चितो मूढो भवता गूढबुद्धिना\n",
    "15006003c": "विश्वासयित्वा पूर्वं मां यदिदं दुःखमश्नुथाः\n",
    "15006004a": "किं मे राज्येन भोगैर्वा किं यज्ञैः किं सुखेन वा\n",
    "15006004c": "यस्य मे त्वं महीपाल दुःखान्येतान्यवाप्तवान्\n",
    "15006005a": "पीडितं चापि जानामि राज्यमात्मानमेव च\n",
    "15006005c": "अनेन वचसा तुभ्यं दुःखितस्य जनेश्वर\n",
    "15006006a": "भवान्पिता भवान्माता भवान्नः परमो गुरुः\n",
    "15006006c": "भवता विप्रहीणा हि क्व नु तिष्ठामहे वयम्\n",
    "15006007a": "औरसो भवतः पुत्रो युयुत्सुर्नृपसत्तम\n",
    "15006007c": "अस्तु राजा महाराज यं चान्यं मन्यते भवान्\n",
    "15006008a": "अहं वनं गमिष्यामि भवान्राज्यं प्रशास्त्विदम्\n",
    "15006008c": "न मामयशसा दग्धं भूयस्त्वं दग्धुमर्हसि\n",
    "15006009a": "नाहं राजा भवान्राजा भवता परवानहम्\n",
    "15006009c": "कथं गुरुं त्वां धर्मज्ञमनुज्ञातुमिहोत्सहे\n",
    "15006010a": "न मन्युर्हृदि नः कश्चिद्दुर्योधनकृतेऽनघ\n",
    "15006010c": "भवितव्यं तथा तद्धि वयं ते चैव मोहिताः\n",
    "15006011a": "वयं हि पुत्रा भवतो यथा दुर्योधनादयः\n",
    "15006011c": "गान्धारी चैव कुन्ती च निर्विशेषे मते मम\n",
    "15006012a": "स मां त्वं यदि राजेन्द्र परित्यज्य गमिष्यसि\n",
    "15006012c": "पृष्ठतस्त्वानुयास्यामि सत्येनात्मानमालभे\n",
    "15006013a": "इयं हि वसुसंपूर्णा मही सागरमेखला\n",
    "15006013c": "भवता विप्रहीणस्य न मे प्रीतिकरी भवेत्\n",
    "15006014a": "भवदीयमिदं सर्वं शिरसा त्वां प्रसादये\n",
    "15006014c": "त्वदधीनाः स्म राजेन्द्र व्येतु ते मानसो ज्वरः\n",
    "15006015a": "भवितव्यमनुप्राप्तं मन्ये त्वां तज्जनाधिप\n",
    "15006015c": "दिष्ट्या शुश्रूषमाणस्त्वां मोक्ष्यामि मनसो ज्वरम्\n",
    "15006016": "धृतराष्ट्र उवाच\n",
    "15006016a": "तापस्ये मे मनस्तात वर्तते कुरुनन्दन\n",
    "15006016c": "उचितं हि कुलेऽस्माकमरण्यगमनं प्रभो\n",
    "15006017a": "चिरमस्म्युषितः पुत्र चिरं शुश्रूषितस्त्वया\n",
    "15006017c": "वृद्धं मामभ्यनुज्ञातुं त्वमर्हसि जनाधिप\n",
    "15006018": "वैशंपायन उवाच\n",
    "15006018a": "इत्युक्त्वा धर्मराजानं वेपमानः कृताञ्जलिम्\n",
    "15006018c": "उवाच वचनं राजा धृतराष्ट्रोऽम्बिकासुतः\n",
    "15006019a": "संजयं च महामात्रं कृपं चापि महारथम्\n",
    "15006019c": "अनुनेतुमिहेच्छामि भवद्भिः पृथिवीपतिम्\n",
    "15006020a": "ग्लायते मे मनो हीदं मुखं च परिशुष्यति\n",
    "15006020c": "वयसा च प्रकृष्टेन वाग्व्यायामेन चैव हि\n",
    "15006021a": "इत्युक्त्वा स तु धर्मात्मा वृद्धो राजा कुरूद्वहः\n",
    "15006021c": "गान्धारीं शिश्रिये धीमान्सहसैव गतासुवत्\n",
    "15006022a": "तं तु दृष्ट्वा तथासीनं निश्चेष्टं कुरुपार्थिवम्\n",
    "15006022c": "आर्तिं राजा ययौ तूर्णं कौन्तेयः परवीरहा\n",
    "15006023": "युधिष्ठिर उवाच\n",
    "15006023a": "यस्य नागसहस्रेण दशसंख्येन वै बलम्\n",
    "15006023c": "सोऽयं नारीमुपाश्रित्य शेते राजा गतासुवत्\n",
    "15006024a": "आयसी प्रतिमा येन भीमसेनस्य वै पुरा\n",
    "15006024c": "चूर्णीकृता बलवता स बलार्थी श्रितः स्त्रियम्\n",
    "15006025a": "धिगस्तु मामधर्मज्ञं धिग्बुद्धिं धिक्च मे श्रुतम्\n",
    "15006025c": "यत्कृते पृथिवीपालः शेतेऽयमतथोचितः\n",
    "15006026a": "अहमप्युपवत्स्यामि यथैवायं गुरुर्मम\n",
    "15006026c": "यदि राजा न भुङ्क्तेऽयं गान्धारी च यशस्विनी\n",
    "15006027": "वैशंपायन उवाच\n",
    "15006027a": "ततोऽस्य पाणिना राजा जलशीतेन पाण्डवः\n",
    "15006027c": "उरो मुखं च शनकैः पर्यमार्जत धर्मवित्\n",
    "15006028a": "तेन रत्नौषधिमता पुण्येन च सुगन्धिना\n",
    "15006028c": "पाणिस्पर्शेन राज्ञस्तु राजा संज्ञामवाप ह\n",
    "15007001": "धृतराष्ट्र उवाच\n",
    "15007001a": "स्पृश मां पाणिना भूयः परिष्वज च पाण्डव\n",
    "15007001c": "जीवामीव हि संस्पर्शात्तव राजीवलोचन\n",
    "15007002a": "मूर्धानं च तवाघ्रातुमिच्छामि मनुजाधिप\n",
    "15007002c": "पाणिभ्यां च परिस्प्रष्टुं प्राणा हि न जहुर्मम\n",
    "15007003a": "अष्टमो ह्यद्य कालोऽयमाहारस्य कृतस्य मे\n",
    "15007003c": "येनाहं कुरुशार्दूल न शक्नोमि विचेष्टितुम्\n",
    "15007004a": "व्यायामश्चायमत्यर्थं कृतस्त्वामभियाचता\n",
    "15007004c": "ततो ग्लानमनास्तात नष्टसंज्ञ इवाभवम्\n",
    "15007005a": "तवामृतसमस्पर्शं हस्तस्पर्शमिमं विभो\n",
    "15007005c": "लब्ध्वा संजीवितोऽस्मीति मन्ये कुरुकुलोद्वह\n",
    "15007006": "वैशंपायन उवाच\n",
    "15007006a": "एवमुक्तस्तु कौन्तेयः पित्रा ज्येष्ठेन भारत\n",
    "15007006c": "पस्पर्श सर्वगात्रेषु सौहार्दात्तं शनैस्तदा\n",
    "15007007a": "उपलभ्य ततः प्राणान्धृतराष्ट्रो महीपतिः\n",
    "15007007c": "बाहुभ्यां संपरिष्वज्य मूर्ध्न्याजिघ्रत पाण्डवम्\n",
    "15007008a": "विदुरादयश्च ते सर्वे रुरुदुर्दुःखिता भृशम्\n",
    "15007008c": "अतिदुःखाच्च राजानं नोचुः किंचन पाण्डवाः\n",
    "15007009a": "गान्धारी त्वेव धर्मज्ञा मनसोद्वहती भृशम्\n",
    "15007009c": "दुःखान्यवारयद्राजन्मैवमित्येव चाब्रवीत्\n",
    "15007010a": "इतरास्तु स्त्रियः सर्वाः कुन्त्या सह सुदुःखिताः\n",
    "15007010c": "नेत्रैरागतविक्लेदैः परिवार्य स्थिताभवन्\n",
    "15007011a": "अथाब्रवीत्पुनर्वाक्यं धृतराष्ट्रो युधिष्ठिरम्\n",
    "15007011c": "अनुजानीहि मां राजंस्तापस्ये भरतर्षभ\n",
    "15007012a": "ग्लायते मे मनस्तात भूयो भूयः प्रजल्पतः\n",
    "15007012c": "न मामतः परं पुत्र परिक्लेष्टुमिहार्हसि\n",
    "15007013a": "तस्मिंस्तु कौरवेन्द्रे तं तथा ब्रुवति पाण्डवम्\n",
    "15007013c": "सर्वेषामवरोधानामार्तनादो महानभूत्\n",
    "15007014a": "दृष्ट्वा कृशं विवर्णं च राजानमतथोचितम्\n",
    "15007014c": "उपवासपरिश्रान्तं त्वगस्थिपरिवारितम्\n",
    "15007015a": "धर्मपुत्रः स पितरं परिष्वज्य महाभुजः\n",
    "15007015c": "शोकजं बाष्पमुत्सृज्य पुनर्वचनमब्रवीत्\n",
    "15007016a": "न कामये नरश्रेष्ठ जीवितं पृथिवीं तथा\n",
    "15007016c": "यथा तव प्रियं राजंश्चिकीर्षामि परंतप\n",
    "15007017a": "यदि त्वहमनुग्राह्यो भवतो दयितोऽपि वा\n",
    "15007017c": "क्रियतां तावदाहारस्ततो वेत्स्यामहे वयम्\n",
    "15007018a": "ततोऽब्रवीन्महातेजा धर्मपुत्रं स पार्थिवः\n",
    "15007018c": "अनुज्ञातस्त्वया पुत्र भुञ्जीयामिति कामये\n",
    "15007019a": "इति ब्रुवति राजेन्द्रे धृतराष्ट्रे युधिष्ठिरम्\n",
    "15007019c": "ऋषिः सत्यवतीपुत्रो व्यासोऽभ्येत्य वचोऽब्रवीत्\n",
    "15008001": "व्यास उवाच\n",
    "15008001a": "युधिष्ठिर महाबाहो यदाह कुरुनन्दनः\n",
    "15008001c": "धृतराष्ट्रो महात्मा त्वां तत्कुरुष्वाविचारयन्\n",
    "15008002a": "अयं हि वृद्धो नृपतिर्हतपुत्रो विशेषतः\n",
    "15008002c": "नेदं कृच्छ्रं चिरतरं सहेदिति मतिर्मम\n",
    "15008003a": "गान्धारी च महाभागा प्राज्ञा करुणवेदिनी\n",
    "15008003c": "पुत्रशोकं महाराज धैर्येणोद्वहते भृशम्\n",
    "15008004a": "अहमप्येतदेव त्वां ब्रवीमि कुरु मे वचः\n",
    "15008004c": "अनुज्ञां लभतां राजा मा वृथेह मरिष्यति\n",
    "15008005a": "राजर्षीणां पुराणानामनुयातु गतिं नृपः\n",
    "15008005c": "राजर्षीणां हि सर्वेषामन्ते वनमुपाश्रयः\n",
    "15008006": "वैशंपायन उवाच\n",
    "15008006a": "इत्युक्तः स तदा राजा व्यासेनाद्भुतकर्मणा\n",
    "15008006c": "प्रत्युवाच महातेजा धर्मराजो युधिष्ठिरः\n",
    "15008007a": "भगवानेव नो मान्यो भगवानेव नो गुरुः\n",
    "15008007c": "भगवानस्य राज्यस्य कुलस्य च परायणम्\n",
    "15008008a": "अहं तु पुत्रो भगवान्पिता राजा गुरुश्च मे\n",
    "15008008c": "निदेशवर्ती च पितुः पुत्रो भवति धर्मतः\n",
    "15008009a": "इत्युक्तः स तु तं प्राह व्यासो धर्मभृतां वरः\n",
    "15008009c": "युधिष्ठिरं महातेजाः पुनरेव विशां पते\n",
    "15008010a": "एवमेतन्महाबाहो यथा वदसि भारत\n",
    "15008010c": "राजायं वृद्धतां प्राप्तः प्रमाणे परमे स्थितः\n",
    "15008011a": "सोऽयं मयाभ्यनुज्ञातस्त्वया च पृथिवीपते\n",
    "15008011c": "करोतु स्वमभिप्रायं मास्य विघ्नकरो भव\n",
    "15008012a": "एष एव परो धर्मो राजर्षीणां युधिष्ठिर\n",
    "15008012c": "समरे वा भवेन्मृत्युर्वने वा विधिपूर्वकम्\n",
    "15008013a": "पित्रा तु तव राजेन्द्र पाण्डुना पृथिवीक्षिता\n",
    "15008013c": "शिष्यभूतेन राजायं गुरुवत्पर्युपासितः\n",
    "15008014a": "क्रतुभिर्दक्षिणावद्भिरन्नपर्वतशोभितैः\n",
    "15008014c": "महद्भिरिष्टं भोगाश्च भुक्ताः पुत्राश्च पालिताः\n",
    "15008015a": "पुत्रसंस्थं च विपुलं राज्यं विप्रोषिते त्वयि\n",
    "15008015c": "त्रयोदशसमा भुक्तं दत्तं च विविधं वसु\n",
    "15008016a": "त्वया चायं नरव्याघ्र गुरुशुश्रूषया नृपः\n",
    "15008016c": "आराधितः सभृत्येन गान्धारी च यशस्विनी\n",
    "15008017a": "अनुजानीहि पितरं समयोऽस्य तपोविधौ\n",
    "15008017c": "न मन्युर्विद्यते चास्य सुसूक्ष्मोऽपि युधिष्ठिर\n",
    "15008018a": "एतावदुक्त्वा वचनमनुज्ञाप्य च पार्थिवम्\n",
    "15008018c": "तथास्त्विति च तेनोक्तः कौन्तेयेन ययौ वनम्\n",
    "15008019a": "गते भगवति व्यासे राजा पाण्डुसुतस्ततः\n",
    "15008019c": "प्रोवाच पितरं वृद्धं मन्दं मन्दमिवानतः\n",
    "15008020a": "यदाह भगवान्व्यासो यच्चापि भवतो मतम्\n",
    "15008020c": "यदाह च महेष्वासः कृपो विदुर एव च\n",
    "15008021a": "युयुत्सुः संजयश्चैव तत्कर्तास्म्यहमञ्जसा\n",
    "15008021c": "सर्वे ह्येतेऽनुमान्या मे कुलस्यास्य हितैषिणः\n",
    "15008022a": "इदं तु याचे नृपते त्वामहं शिरसा नतः\n",
    "15008022c": "क्रियतां तावदाहारस्ततो गच्छाश्रमं प्रति\n",
    "15009001": "वैशंपायन उवाच\n",
    "15009001a": "ततो राज्ञाभ्यनुज्ञातो धृतराष्ट्रः प्रतापवान्\n",
    "15009001c": "ययौ स्वभवनं राजा गान्धार्यानुगतस्तदा\n",
    "15009002a": "मन्दप्राणगतिर्धीमान्कृच्छ्रादिव समुद्धरन्\n",
    "15009002c": "पदातिः स महीपालो जीर्णो गजपतिर्यथा\n",
    "15009003a": "तमन्वगच्छद्विदुरो विद्वान्सूतश्च संजयः\n",
    "15009003c": "स चापि परमेष्वासः कृपः शारद्वतस्तथा\n",
    "15009004a": "स प्रविश्य गृहं राजा कृतपूर्वाह्णिकक्रियः\n",
    "15009004c": "तर्पयित्वा द्विजश्रेष्ठानाहारमकरोत्तदा\n",
    "15009005a": "गान्धारी चैव धर्मज्ञा कुन्त्या सह मनस्विनी\n",
    "15009005c": "वधूभिरुपचारेण पूजिताभुङ्क्त भारत\n",
    "15009006a": "कृताहारं कृताहाराः सर्वे ते विदुरादयः\n",
    "15009006c": "पाण्डवाश्च कुरुश्रेष्ठमुपातिष्ठन्त तं नृपम्\n",
    "15009007a": "ततोऽब्रवीन्महाराज कुन्तीपुत्रमुपह्वरे\n",
    "15009007c": "निषण्णं पाणिना पृष्ठे संस्पृशन्नम्बिकासुतः\n",
    "15009008a": "अप्रमादस्त्वया कार्यः सर्वथा कुरुनन्दन\n",
    "15009008c": "अष्टाङ्गे राजशार्दूल राज्ये धर्मपुरस्कृते\n",
    "15009009a": "तत्तु शक्यं यथा तात रक्षितुं पाण्डुनन्दन\n",
    "15009009c": "राज्यं धर्मं च कौन्तेय विद्वानसि निबोध तत्\n",
    "15009010a": "विद्यावृद्धान्सदैव त्वमुपासीथा युधिष्ठिर\n",
    "15009010c": "शृणुयास्ते च यद्ब्रूयुः कुर्याश्चैवाविचारयन्\n",
    "15009011a": "प्रातरुत्थाय तान्राजन्पूजयित्वा यथाविधि\n",
    "15009011c": "कृत्यकाले समुत्पन्ने पृच्छेथाः कार्यमात्मनः\n",
    "15009012a": "ते तु संमानिता राजंस्त्वया राज्यहितार्थिना\n",
    "15009012c": "प्रवक्ष्यन्ति हितं तात सर्वं कौरवनन्दन\n",
    "15009013a": "इन्द्रियाणि च सर्वाणि वाजिवत्परिपालय\n",
    "15009013c": "हिताय वै भविष्यन्ति रक्षितं द्रविणं यथा\n",
    "15009014a": "अमात्यानुपधातीतान्पितृपैतामहाञ्शुचीन्\n",
    "15009014c": "दान्तान्कर्मसु सर्वेषु मुख्यान्मुख्येषु योजयेः\n",
    "15009015a": "चारयेथाश्च सततं चारैरविदितैः परान्\n",
    "15009015c": "परीक्षितैर्बहुविधं स्वराष्ट्रेषु परेषु च\n",
    "15009016a": "पुरं च ते सुगुप्तं स्याद्दृढप्राकारतोरणम्\n",
    "15009016c": "अट्टाट्टालकसंबाधं षट्पथं सर्वतोदिशम्\n",
    "15009017a": "तस्य द्वाराणि कार्याणि पर्याप्तानि बृहन्ति च\n",
    "15009017c": "सर्वतः सुविभक्तानि यन्त्रैरारक्षितानि च\n",
    "15009018a": "पुरुषैरलमर्थज्ञैर्विदितैः कुलशीलतः\n",
    "15009018c": "आत्मा च रक्ष्यः सततं भोजनादिषु भारत\n",
    "15009019a": "विहाराहारकालेषु माल्यशय्यासनेषु च\n",
    "15009019c": "स्त्रियश्च ते सुगुप्ताः स्युर्वृद्धैराप्तैरधिष्ठिताः\n",
    "15009019e": "शीलवद्भिः कुलीनैश्च विद्वद्भिश्च युधिष्ठिर\n",
    "15009020a": "मन्त्रिणश्चैव कुर्वीथा द्विजान्विद्याविशारदान्\n",
    "15009020c": "विनीतांश्च कुलीनांश्च धर्मार्थकुशलानृजून्\n",
    "15009021a": "तैः सार्धं मन्त्रयेथास्त्वं नात्यर्थं बहुभिः सह\n",
    "15009021c": "समस्तैरपि च व्यस्तैर्व्यपदेशेन केनचित्\n",
    "15009022a": "सुसंवृतं मन्त्रगृहं स्थलं चारुह्य मन्त्रयेः\n",
    "15009022c": "अरण्ये निःशलाके वा न च रात्रौ कथंचन\n",
    "15009023a": "वानराः पक्षिणश्चैव ये मनुष्यानुकारिणः\n",
    "15009023c": "सर्वे मन्त्रगृहे वर्ज्या ये चापि जडपङ्गुकाः\n",
    "15009024a": "मन्त्रभेदे हि ये दोषा भवन्ति पृथिवीक्षिताम्\n",
    "15009024c": "न ते शक्याः समाधातुं कथंचिदिति मे मतिः\n",
    "15009025a": "दोषांश्च मन्त्रभेदेषु ब्रूयास्त्वं मन्त्रिमण्डले\n",
    "15009025c": "अभेदे च गुणान्राजन्पुनः पुनररिंदम\n",
    "15009026a": "पौरजानपदानां च शौचाशौचं युधिष्ठिर\n",
    "15009026c": "यथा स्याद्विदितं राजंस्तथा कार्यमरिंदम\n",
    "15010001": "धृतराष्ट्र उवाच\n",
    "15010001a": "व्यवहाराश्च ते तात नित्यमाप्तैरधिष्ठिताः\n",
    "15010001c": "योज्यास्तुष्टैर्हितै राजन्नित्यं चारैरनुष्ठिताः\n",
    "15010002a": "परिमाणं विदित्वा च दण्डं दण्ड्येषु भारत\n",
    "15010002c": "प्रणयेयुर्यथान्यायं पुरुषास्ते युधिष्ठिर\n",
    "15010003a": "आदानरुचयश्चैव परदाराभिमर्शकाः\n",
    "15010003c": "उग्रदण्डप्रधानाश्च मिथ्या व्याहारिणस्तथा\n",
    "15010004a": "आक्रोष्टारश्च लुब्धाश्च हन्तारः साहसप्रियाः\n",
    "15010004c": "सभाविहारभेत्तारो वर्णानां च प्रदूषकाः\n",
    "15010004e": "हिरण्यदण्ड्या वध्याश्च कर्तव्या देशकालतः\n",
    "15010005a": "प्रातरेव हि पश्येथा ये कुर्युर्व्ययकर्म ते\n",
    "15010005c": "अलंकारमथो भोज्यमत ऊर्ध्वं समाचरेः\n",
    "15010006a": "पश्येथाश्च ततो योधान्सदा त्वं परिहर्षयन्\n",
    "15010006c": "दूतानां च चराणां च प्रदोषस्ते सदा भवेत्\n",
    "15010007a": "सदा चापररात्रं ते भवेत्कार्यार्थनिर्णये\n",
    "15010007c": "मध्यरात्रे विहारस्ते मध्याह्ने च सदा भवेत्\n",
    "15010008a": "सर्वे त्वात्ययिकाः कालाः कार्याणां भरतर्षभ\n",
    "15010008c": "तथैवालंकृतः काले तिष्ठेथा भूरिदक्षिणः\n",
    "15010008e": "चक्रवत्कर्मणां तात पर्यायो ह्येष नित्यशः\n",
    "15010009a": "कोशस्य संचये यत्नं कुर्वीथा न्यायतः सदा\n",
    "15010009c": "द्विविधस्य महाराज विपरीतं विवर्जयेः\n",
    "15010010a": "चारैर्विदित्वा शत्रूंश्च ये ते राज्यान्तरायिणः\n",
    "15010010c": "तानाप्तैः पुरुषैर्दूराद्घातयेथाः परस्परम्\n",
    "15010011a": "कर्मदृष्ट्याथ भृत्यांस्त्वं वरयेथाः कुरूद्वह\n",
    "15010011c": "कारयेथाश्च कर्माणि युक्तायुक्तैरधिष्ठितैः\n",
    "15010012a": "सेनाप्रणेता च भवेत्तव तात दृढव्रतः\n",
    "15010012c": "शूरः क्लेशसहश्चैव प्रियश्च तव मानवः\n",
    "15010013a": "सर्वे जानपदाश्चैव तव कर्माणि पाण्डव\n",
    "15010013c": "पौरोगवाश्च सभ्याश्च कुर्युर्ये व्यवहारिणः\n",
    "15010014a": "स्वरन्ध्रं पररन्ध्रं च स्वेषु चैव परेषु च\n",
    "15010014c": "उपलक्षयितव्यं ते नित्यमेव युधिष्ठिर\n",
    "15010015a": "देशान्तरस्थाश्च नरा विक्रान्ताः सर्वकर्मसु\n",
    "15010015c": "मात्राभिरनुरूपाभिरनुग्राह्या हितास्त्वया\n",
    "15010016a": "गुणार्थिनां गुणः कार्यो विदुषां ते जनाधिप\n",
    "15010016c": "अविचाल्याश्च ते ते स्युर्यथा मेरुर्महागिरिः\n",
    "15011001": "धृतराष्ट्र उवाच\n",
    "15011001a": "मण्डलानि च बुध्येथाः परेषामात्मनस्तथा\n",
    "15011001c": "उदासीनगुणानां च मध्यमानां तथैव च\n",
    "15011002a": "चतुर्णां शत्रुजातानां सर्वेषामाततायिनाम्\n",
    "15011002c": "मित्रं चामित्रमित्रं च बोद्धव्यं तेऽरिकर्शन\n",
    "15011003a": "तथामात्या जनपदा दुर्गाणि विषमाणि च\n",
    "15011003c": "बलानि च कुरुश्रेष्ठ भवन्त्येषां यथेच्छकम्\n",
    "15011004a": "ते च द्वादश कौन्तेय राज्ञां वै विविधात्मकाः\n",
    "15011004c": "मन्त्रिप्रधानाश्च गुणाः षष्टिर्द्वादश च प्रभो\n",
    "15011005a": "एतन्मण्डलमित्याहुराचार्या नीतिकोविदाः\n",
    "15011005c": "अत्र षाड्गुण्यमायत्तं युधिष्ठिर निबोध तत्\n",
    "15011006a": "वृद्धिक्षयौ च विज्ञेयौ स्थानं च कुरुनन्दन\n",
    "15011006c": "द्विसप्तत्या महाबाहो ततः षाड्गुण्यचारिणः\n",
    "15011007a": "यदा स्वपक्षो बलवान्परपक्षस्तथाबलः\n",
    "15011007c": "विगृह्य शत्रून्कौन्तेय यायात्क्षितिपतिस्तदा\n",
    "15011007e": "यदा स्वपक्षोऽबलवांस्तदा संधिं समाश्रयेत्\n",
    "15011008a": "द्रव्याणां संचयश्चैव कर्तव्यः स्यान्महांस्तथा\n",
    "15011008c": "यदा समर्थो यानाय नचिरेणैव भारत\n",
    "15011009a": "तदा सर्वं विधेयं स्यात्स्थानं च न विभाजयेत्\n",
    "15011009c": "भूमिरल्पफला देया विपरीतस्य भारत\n",
    "15011010a": "हिरण्यं कुप्यभूयिष्ठं मित्रं क्षीणमकोशवत्\n",
    "15011010c": "विपरीतान्न गृह्णीयात्स्वयं संधिविशारदः\n",
    "15011011a": "संध्यर्थं राजपुत्रं च लिप्सेथा भरतर्षभ\n",
    "15011011c": "विपरीतस्तु तेऽदेयः पुत्र कस्यांचिदापदि\n",
    "15011011e": "तस्य प्रमोक्षे यत्नं च कुर्याः सोपायमन्त्रवित्\n",
    "15011012a": "प्रकृतीनां च कौन्तेय राजा दीनां विभावयेत्\n",
    "15011012c": "क्रमेण युगपद्द्वंद्वं व्यसनानां बलाबलम्\n",
    "15011013a": "पीडनं स्तम्भनं चैव कोशभङ्गस्तथैव च\n",
    "15011013c": "कार्यं यत्नेन शत्रूणां स्वराष्ट्रं रक्षता स्वयम्\n",
    "15011014a": "न च हिंस्योऽभ्युपगतः सामन्तो वृद्धिमिच्छता\n",
    "15011014c": "कौन्तेय तं न हिंसेत यो महीं विजिगीषते\n",
    "15011015a": "गणानां भेदने योगं गच्छेथाः सह मन्त्रिभिः\n",
    "15011015c": "साधुसंग्रहणाच्चैव पापनिग्रहणात्तथा\n",
    "15011016a": "दुर्बलाश्चापि सततं नावष्टभ्या बलीयसा\n",
    "15011016c": "तिष्ठेथा राजशार्दूल वैतसीं वृत्तिमास्थितः\n",
    "15011017a": "यद्येवमभियायाच्च दुर्बलं बलवान्नृपः\n",
    "15011017c": "सामादिभिरुपायैस्तं क्रमेण विनिवर्तयेत्\n",
    "15011018a": "अशक्नुवंस्तु युद्धाय निष्पतेत्सह मन्त्रिभिः\n",
    "15011018c": "कोशेन पौरैर्दण्डेन ये चान्ये प्रियकारिणः\n",
    "15011019a": "असंभवे तु सर्वस्य यथामुख्येन निष्पतेत्\n",
    "15011019c": "क्रमेणानेन मोक्षः स्याच्छरीरमपि केवलम्\n",
    "15012001": "धृतराष्ट्र उवाच\n",
    "15012001a": "संधिविग्रहमप्यत्र पश्येथा राजसत्तम\n",
    "15012001c": "द्वियोनिं त्रिविधोपायं बहुकल्पं युधिष्ठिर\n",
    "15012002a": "राजेन्द्र पर्युपासीथाश्छित्त्वा द्वैविध्यमात्मनः\n",
    "15012002c": "तुष्टपुष्टबलः शत्रुरात्मवानिति च स्मरेत्\n",
    "15012003a": "पर्युपासनकाले तु विपरीतं विधीयते\n",
    "15012003c": "आमर्दकाले राजेन्द्र व्यपसर्पस्ततो वरः\n",
    "15012004a": "व्यसनं भेदनं चैव शत्रूणां कारयेत्ततः\n",
    "15012004c": "कर्शनं भीषणं चैव युद्धे चापि बहुक्षयम्\n",
    "15012005a": "प्रयास्यमानो नृपतिस्त्रिविधं परिचिन्तयेत्\n",
    "15012005c": "आत्मनश्चैव शत्रोश्च शक्तिं शास्त्रविशारदः\n",
    "15012006a": "उत्साहप्रभुशक्तिभ्यां मन्त्रशक्त्या च भारत\n",
    "15012006c": "उपपन्नो नरो यायाद्विपरीतमतोऽन्यथा\n",
    "15012007a": "आददीत बलं राजा मौलं मित्रबलं तथा\n",
    "15012007c": "अटवीबलं भृतं चैव तथा श्रेणीबलं च यत्\n",
    "15012008a": "तत्र मित्रबलं राजन्मौलेन न विशिष्यते\n",
    "15012008c": "श्रेणीबलं भृतं चैव तुल्य एवेति मे मतिः\n",
    "15012009a": "तथा चारबलं चैव परस्परसमं नृप\n",
    "15012009c": "विज्ञेयं बलकालेषु राज्ञा काल उपस्थिते\n",
    "15012010a": "आपदश्चापि बोद्धव्या बहुरूपा नराधिप\n",
    "15012010c": "भवन्ति राज्ञां कौरव्य यास्ताः पृथगतः शृणु\n",
    "15012011a": "विकल्पा बहवो राजन्नापदां पाण्डुनन्दन\n",
    "15012011c": "सामादिभिरुपन्यस्य शमयेत्तान्नृपः सदा\n",
    "15012012a": "यात्रां यायाद्बलैर्युक्तो राजा षड्भिः परंतप\n",
    "15012012c": "संयुक्तो देशकालाभ्यां बलैरात्मगुणैस्तथा\n",
    "15012013a": "तुष्टपुष्टबलो यायाद्राजा वृद्ध्युदये रतः\n",
    "15012013c": "आहूतश्चाप्यथो यायादनृतावपि पार्थिवः\n",
    "15012014a": "स्थूणाश्मानं वाजिरथप्रधानां; ध्वजद्रुमैः संवृतकूलरोधसम्\n",
    "15012014c": "पदातिनागैर्बहुकर्दमां नदीं; सपत्ननाशे नृपतिः प्रयायात्\n",
    "15012015a": "अथोपपत्त्या शकटं पद्मं वज्रं च भारत\n",
    "15012015c": "उशना वेद यच्छास्त्रं तत्रैतद्विहितं विभो\n",
    "15012016a": "सादयित्वा परबलं कृत्वा च बलहर्षणम्\n",
    "15012016c": "स्वभूमौ योजयेद्युद्धं परभूमौ तथैव च\n",
    "15012017a": "लब्धं प्रशमयेद्राजा निक्षिपेद्धनिनो नरान्\n",
    "15012017c": "ज्ञात्वा स्वविषयं तं च सामादिभिरुपक्रमेत्\n",
    "15012018a": "सर्वथैव महाराज शरीरं धारयेदिह\n",
    "15012018c": "प्रेत्येह चैव कर्तव्यमात्मनिःश्रेयसं परम्\n",
    "15012019a": "एवं कुर्वञ्शुभा वाचो लोकेऽस्मिञ्शृणुते नृपः\n",
    "15012019c": "प्रेत्य स्वर्गं तथाप्नोति प्रजा धर्मेण पालयन्\n",
    "15012020a": "एवं त्वया कुरुश्रेष्ठ वर्तितव्यं प्रजाहितम्\n",
    "15012020c": "उभयोर्लोकयोस्तात प्राप्तये नित्यमेव च\n",
    "15012021a": "भीष्मेण पूर्वमुक्तोऽसि कृष्णेन विदुरेण च\n",
    "15012021c": "मयाप्यवश्यं वक्तव्यं प्रीत्या ते नृपसत्तम\n",
    "15012022a": "एतत्सर्वं यथान्यायं कुर्वीथा भूरिदक्षिण\n",
    "15012022c": "प्रियस्तथा प्रजानां त्वं स्वर्गे सुखमवाप्स्यसि\n",
    "15012023a": "अश्वमेधसहस्रेण यो यजेत्पृथिवीपतिः\n",
    "15012023c": "पालयेद्वापि धर्मेण प्रजास्तुल्यं फलं लभेत्\n",
    "15013001": "युधिष्ठिर उवाच\n",
    "15013001a": "एवमेतत्करिष्यामि यथात्थ पृथिवीपते\n",
    "15013001c": "भूयश्चैवानुशास्योऽहं भवता पार्थिवर्षभ\n",
    "15013002a": "भीष्मे स्वर्गमनुप्राप्ते गते च मधुसूदने\n",
    "15013002c": "विदुरे संजये चैव कोऽन्यो मां वक्तुमर्हति\n",
    "15013003a": "यत्तु मामनुशास्तीह भवानद्य हिते स्थितः\n",
    "15013003c": "कर्तास्म्येतन्महीपाल निर्वृतो भव भारत\n",
    "15013004": "वैशंपायन उवाच\n",
    "15013004a": "एवमुक्तः स राजर्षिर्धर्मराजेन धीमता\n",
    "15013004c": "कौन्तेयं समनुज्ञातुमियेष भरतर्षभ\n",
    "15013005a": "पुत्र विश्रम्यतां तावन्ममापि बलवाञ्श्रमः\n",
    "15013005c": "इत्युक्त्वा प्राविशद्राजा गान्धार्या भवनं तदा\n",
    "15013006a": "तमासनगतं देवी गान्धारी धर्मचारिणी\n",
    "15013006c": "उवाच काले कालज्ञा प्रजापतिसमं पतिम्\n",
    "15013007a": "अनुज्ञातः स्वयं तेन व्यासेनापि महर्षिणा\n",
    "15013007c": "युधिष्ठिरस्यानुमते कदारण्यं गमिष्यसि\n",
    "15013008": "धृतराष्ट्र उवाच\n",
    "15013008a": "गान्धार्यहमनुज्ञातः स्वयं पित्रा महात्मना\n",
    "15013008c": "युधिष्ठिरस्यानुमते गन्तास्मि नचिराद्वनम्\n",
    "15013009a": "अहं हि नाम सर्वेषां तेषां दुर्द्यूतदेविनाम्\n",
    "15013009c": "पुत्राणां दातुमिच्छामि प्रेत्यभावानुगं वसु\n",
    "15013009e": "सर्वप्रकृतिसांनिध्यं कारयित्वा स्ववेश्मनि\n",
    "15013010": "वैशंपायन उवाच\n",
    "15013010a": "इत्युक्त्वा धर्मराजाय प्रेषयामास पार्थिवः\n",
    "15013010c": "स च तद्वचनात्सर्वं समानिन्ये महीपतिः\n",
    "15013011a": "ततो निष्क्रम्य नृपतिस्तस्मादन्तःपुरात्तदा\n",
    "15013011c": "सर्वं सुहृज्जनं चैव सर्वाश्च प्रकृतीस्तथा\n",
    "15013011e": "समवेतांश्च तान्सर्वान्पौरजानपदानथ\n",
    "15013012a": "ब्राह्मणांश्च महीपालान्नानादेशसमागतान्\n",
    "15013012c": "ततः प्राह महातेजा धृतराष्ट्रो महीपतिः\n",
    "15013013a": "शृण्वन्त्येकाग्रमनसो ब्राह्मणाः कुरुजाङ्गलाः\n",
    "15013013c": "क्षत्रियाश्चैव वैश्याश्च शूद्राश्चैव समागताः\n",
    "15013014a": "भवन्तः कुरवश्चैव बहुकालं सहोषिताः\n",
    "15013014c": "परस्परस्य सुहृदः परस्परहिते रताः\n",
    "15013015a": "यदिदानीमहं ब्रूयामस्मिन्काल उपस्थिते\n",
    "15013015c": "तथा भवद्भिः कर्तव्यमविचार्य वचो मम\n",
    "15013016a": "अरण्यगमने बुद्धिर्गान्धारीसहितस्य मे\n",
    "15013016c": "व्यासस्यानुमते राज्ञस्तथा कुन्तीसुतस्य च\n",
    "15013016e": "भवन्तोऽप्यनुजानन्तु मा वोऽन्या भूद्विचारणा\n",
    "15013017a": "अस्माकं भवतां चैव येयं प्रीतिर्हि शाश्वती\n",
    "15013017c": "न चान्येष्वस्ति देशेषु राज्ञामिति मतिर्मम\n",
    "15013018a": "श्रान्तोऽस्मि वयसानेन तथा पुत्रविनाकृतः\n",
    "15013018c": "उपवासकृशश्चास्मि गान्धारीसहितोऽनघाः\n",
    "15013019a": "युधिष्ठिरगते राज्ये प्राप्तश्चास्मि सुखं महत्\n",
    "15013019c": "मन्ये दुर्योधनैश्वर्याद्विशिष्टमिति सत्तमाः\n",
    "15013020a": "मम त्वन्धस्य वृद्धस्य हतपुत्रस्य का गतिः\n",
    "15013020c": "ऋते वनं महाभागास्तन्मानुज्ञातुमर्हथ\n",
    "15013021a": "तस्य तद्वचनं श्रुत्वा सर्वे ते कुरुजाङ्गलाः\n",
    "15013021c": "बाष्पसंदिग्धया वाचा रुरुदुर्भरतर्षभ\n",
    "15013022a": "तानविब्रुवतः किंचिद्दुःखशोकपरायणान्\n",
    "15013022c": "पुनरेव महातेजा धृतराष्ट्रोऽब्रवीदिदम्\n",
    "15014001": "धृतराष्ट्र उवाच\n",
    "15014001a": "शंतनुः पालयामास यथावत्पृथिवीमिमाम्\n",
    "15014001c": "तथा विचित्रवीर्यश्च भीष्मेण परिपालितः\n",
    "15014001e": "पालयामास वस्तातो विदितं वो नसंशयः\n",
    "15014002a": "यथा च पाण्डुर्भ्राता मे दयितो भवतामभूत्\n",
    "15014002c": "स चापि पालयामास यथावत्तच्च वेत्थ ह\n",
    "15014003a": "मया च भवतां सम्यक्छुश्रूषा या कृतानघाः\n",
    "15014003c": "असम्यग्वा महाभागास्तत्क्षन्तव्यमतन्द्रितैः\n",
    "15014004a": "यच्च दुर्योधनेनेदं राज्यं भुक्तमकण्टकम्\n",
    "15014004c": "अपि तत्र न वो मन्दो दुर्बुद्धिरपराद्धवान्\n",
    "15014005a": "तस्यापराधाद्दुर्बुद्धेरभिमानान्महीक्षिताम्\n",
    "15014005c": "विमर्दः सुमहानासीदनयान्मत्कृतादथ\n",
    "15014006a": "तन्मया साधु वापीदं यदि वासाधु वै कृतम्\n",
    "15014006c": "तद्वो हृदि न कर्तव्यं मामनुज्ञातुमर्हथ\n",
    "15014007a": "वृद्धोऽयं हतपुत्रोऽयं दुःखितोऽयं जनाधिपः\n",
    "15014007c": "पूर्वराज्ञां च पुत्रोऽयमिति कृत्वानुजानत\n",
    "15014008a": "इयं च कृपणा वृद्धा हतपुत्रा तपस्विनी\n",
    "15014008c": "गान्धारी पुत्रशोकार्ता तुल्यं याचति वो मया\n",
    "15014009a": "हतपुत्राविमौ वृद्धौ विदित्वा दुःखितौ तथा\n",
    "15014009c": "अनुजानीत भद्रं वो व्रजावः शरणं च वः\n",
    "15014010a": "अयं च कौरवो राजा कुन्तीपुत्रो युधिष्ठिरः\n",
    "15014010c": "सर्वैर्भवद्भिर्द्रष्टव्यः समेषु विषमेषु च\n",
    "15014010e": "न जातु विषमं चैव गमिष्यति कदाचन\n",
    "15014011a": "चत्वारः सचिवा यस्य भ्रातरो विपुलौजसः\n",
    "15014011c": "लोकपालोपमा ह्येते सर्वे धर्मार्थदर्शिनः\n",
    "15014012a": "ब्रह्मेव भगवानेष सर्वभूतजगत्पतिः\n",
    "15014012c": "युधिष्ठिरो महातेजा भवतः पालयिष्यति\n",
    "15014013a": "अवश्यमेव वक्तव्यमिति कृत्वा ब्रवीमि वः\n",
    "15014013c": "एष न्यासो मया दत्तः सर्वेषां वो युधिष्ठिरः\n",
    "15014013e": "भवन्तोऽस्य च वीरस्य न्यासभूता मया कृताः\n",
    "15014014a": "यद्येव तैः कृतं किंचिद्व्यलीकं वा सुतैर्मम\n",
    "15014014c": "यद्यन्येन मदीयेन तदनुज्ञातुमर्हथ\n",
    "15014015a": "भवद्भिर्हि न मे मन्युः कृतपूर्वः कथंचन\n",
    "15014015c": "अत्यन्तगुरुभक्तानामेषोऽञ्जलिरिदं नमः\n",
    "15014016a": "तेषामस्थिरबुद्धीनां लुब्धानां कामचारिणाम्\n",
    "15014016c": "कृते याचामि वः सर्वान्गान्धारीसहितोऽनघाः\n",
    "15014017a": "इत्युक्तास्तेन ते राज्ञा पौरजानपदा जनाः\n",
    "15014017c": "नोचुर्बाष्पकलाः किंचिद्वीक्षां चक्रुः परस्परम्\n",
    "15015001": "वैशंपायन उवाच\n",
    "15015001a": "एवमुक्तास्तु ते तेन पौरजानपदा जनाः\n",
    "15015001c": "वृद्धेन राज्ञा कौरव्य नष्टसंज्ञा इवाभवन्\n",
    "15015002a": "तूष्णींभूतांस्ततस्तांस्तु बाष्पकण्ठान्महीपतिः\n",
    "15015002c": "धृतराष्ट्रो महीपालः पुनरेवाभ्यभाषत\n",
    "15015003a": "वृद्धं मां हतपुत्रं च धर्मपत्न्या सहानया\n",
    "15015003c": "विलपन्तं बहुविधं कृपणं चैव सत्तमाः\n",
    "15015004a": "पित्रा स्वयमनुज्ञातं कृष्णद्वैपायनेन वै\n",
    "15015004c": "वनवासाय धर्मज्ञा धर्मज्ञेन नृपेण च\n",
    "15015005a": "सोऽहं पुनः पुनर्याचे शिरसावनतोऽनघाः\n",
    "15015005c": "गान्धार्या सहितं तन्मां समनुज्ञातुमर्हथ\n",
    "15015006a": "श्रुत्वा तु कुरुराजस्य वाक्यानि करुणानि ते\n",
    "15015006c": "रुरुदुः सर्वतो राजन्समेताः कुरुजाङ्गलाः\n",
    "15015007a": "उत्तरीयैः करैश्चापि संछाद्य वदनानि ते\n",
    "15015007c": "रुरुदुः शोकसंतप्ता मुहूर्तं पितृमातृवत्\n",
    "15015008a": "हृदयैः शून्यभूतैस्ते धृतराष्ट्रप्रवासजम्\n",
    "15015008c": "दुःखं संधारयन्तः स्म नष्टसंज्ञा इवाभवन्\n",
    "15015009a": "ते विनीय तमायासं कुरुराजवियोगजम्\n",
    "15015009c": "शनैः शनैस्तदान्योन्यमब्रुवन्स्वमतान्युत\n",
    "15015010a": "ततः संधाय ते सर्वे वाक्यान्यथ समासतः\n",
    "15015010c": "एकस्मिन्ब्राह्मणे राजन्नावेश्योचुर्नराधिपम्\n",
    "15015011a": "ततः स्वचरणे वृद्धः संमतोऽर्थविशारदः\n",
    "15015011c": "साम्बाख्यो बह्वृचो राजन्वक्तुं समुपचक्रमे\n",
    "15015012a": "अनुमान्य महाराजं तत्सदः संप्रभाष्य च\n",
    "15015012c": "विप्रः प्रगल्भो मेधावी स राजानमुवाच ह\n",
    "15015013a": "राजन्वाक्यं जनस्यास्य मयि सर्वं समर्पितम्\n",
    "15015013c": "वक्ष्यामि तदहं वीर तज्जुषस्व नराधिप\n",
    "15015014a": "यथा वदसि राजेन्द्र सर्वमेतत्तथा विभो\n",
    "15015014c": "नात्र मिथ्या वचः किंचित्सुहृत्त्वं नः परस्परम्\n",
    "15015015a": "न जात्वस्य तु वंशस्य राज्ञां कश्चित्कदाचन\n",
    "15015015c": "राजासीद्यः प्रजापालः प्रजानामप्रियो भवेत्\n",
    "15015016a": "पितृवद्भ्रातृवच्चैव भवन्तः पालयन्ति नः\n",
    "15015016c": "न च दुर्योधनः किंचिदयुक्तं कृतवान्नृप\n",
    "15015017a": "यथा ब्रवीति धर्मज्ञो मुनिः सत्यवतीसुतः\n",
    "15015017c": "तथा कुरु महाराज स हि नः परमो गुरुः\n",
    "15015018a": "त्यक्ता वयं तु भवता दुःखशोकपरायणाः\n",
    "15015018c": "भविष्यामश्चिरं राजन्भवद्गुणशतैर्हृताः\n",
    "15015019a": "यथा शंतनुना गुप्ता राज्ञा चित्राङ्गदेन च\n",
    "15015019c": "भीष्मवीर्योपगूढेन पित्रा च तव पार्थिव\n",
    "15015020a": "भवद्बुद्धियुजा चैव पाण्डुना पृथिवीक्षिता\n",
    "15015020c": "तथा दुर्योधनेनापि राज्ञा सुपरिपालिताः\n",
    "15015021a": "न स्वल्पमपि पुत्रस्ते व्यलीकं कृतवान्नृप\n",
    "15015021c": "पितरीव सुविश्वस्तास्तस्मिन्नपि नराधिपे\n",
    "15015021e": "वयमास्म यथा सम्यग्भवतो विदितं तथा\n",
    "15015022a": "तथा वर्षसहस्राय कुन्तीपुत्रेण धीमता\n",
    "15015022c": "पाल्यमाना धृतिमता सुखं विन्दामहे नृप\n",
    "15015023a": "राजर्षीणां पुराणानां भवतां वंशधारिणाम्\n",
    "15015023c": "कुरुसंवरणादीनां भरतस्य च धीमतः\n",
    "15015024a": "वृत्तं समनुयात्येष धर्मात्मा भूरिदक्षिणः\n",
    "15015024c": "नात्र वाच्यं महाराज सुसूक्ष्ममपि विद्यते\n",
    "15015025a": "उषिताः स्म सुखं नित्यं भवता परिपालिताः\n",
    "15015025c": "सुसूक्ष्मं च व्यलीकं ते सपुत्रस्य न विद्यते\n",
    "15015026a": "यत्तु ज्ञातिविमर्देऽस्मिन्नात्थ दुर्योधनं प्रति\n",
    "15015026c": "भवन्तमनुनेष्यामि तत्रापि कुरुनन्दन\n",
    "15016001": "ब्राह्मण उवाच\n",
    "15016001a": "न तद्दुर्योधनकृतं न च तद्भवता कृतम्\n",
    "15016001c": "न कर्णसौबलाभ्यां च कुरवो यत्क्षयं गताः\n",
    "15016002a": "दैवं तत्तु विजानीमो यन्न शक्यं प्रबाधितुम्\n",
    "15016002c": "दैवं पुरुषकारेण न शक्यमतिवर्तितुम्\n",
    "15016003a": "अक्षौहिण्यो महाराज दशाष्टौ च समागताः\n",
    "15016003c": "अष्टादशाहेन हता दशभिर्योधपुंगवैः\n",
    "15016004a": "भीष्मद्रोणकृपाद्यैश्च कर्णेन च महात्मना\n",
    "15016004c": "युयुधानेन वीरेण धृष्टद्युम्नेन चैव ह\n",
    "15016005a": "चतुर्भिः पाण्डुपुत्रैश्च भीमार्जुनयमैर्नृप\n",
    "15016005c": "जनक्षयोऽयं नृपते कृतो दैवबलात्कृतैः\n",
    "15016006a": "अवश्यमेव संग्रामे क्षत्रियेण विशेषतः\n",
    "15016006c": "कर्तव्यं निधनं लोके शस्त्रेण क्षत्रबन्धुना\n",
    "15016007a": "तैरियं पुरुषव्याघ्रैर्विद्याबाहुबलान्वितैः\n",
    "15016007c": "पृथिवी निहता सर्वा सहया सरथद्विपा\n",
    "15016008a": "न स राजापराध्नोति पुत्रस्तव महामनाः\n",
    "15016008c": "न भवान्न च ते भृत्या न कर्णो न च सौबलः\n",
    "15016009a": "यद्विनष्टाः कुरुश्रेष्ठा राजानश्च सहस्रशः\n",
    "15016009c": "सर्वं दैवकृतं तद्वै कोऽत्र किं वक्तुमर्हति\n",
    "15016010a": "गुरुर्मतो भवानस्य कृत्स्नस्य जगतः प्रभुः\n",
    "15016010c": "धर्मात्मानमतस्तुभ्यमनुजानीमहे सुतम्\n",
    "15016011a": "लभतां वीरलोकान्स ससहायो नराधिपः\n",
    "15016011c": "द्विजाग्र्यैः समनुज्ञातस्त्रिदिवे मोदतां सुखी\n",
    "15016012a": "प्राप्स्यते च भवान्पुण्यं धर्मे च परमां स्थितिम्\n",
    "15016012c": "वेद पुण्यं च कार्त्स्न्येन सम्यग्भरतसत्तम\n",
    "15016013a": "दृष्टापदानाश्चास्माभिः पाण्डवाः पुरुषर्षभाः\n",
    "15016013c": "समर्थास्त्रिदिवस्यापि पालने किं पुनः क्षितेः\n",
    "15016014a": "अनुवत्स्यन्ति चापीमाः समेषु विषमेषु च\n",
    "15016014c": "प्रजाः कुरुकुलश्रेष्ठ पाण्डवाञ्शीलभूषणान्\n",
    "15016015a": "ब्रह्मदेयाग्रहारांश्च परिहारांश्च पार्थिव\n",
    "15016015c": "पूर्वराजातिसर्गांश्च पालयत्येव पाण्डवः\n",
    "15016016a": "दीर्घदर्शी कृतप्रज्ञः सदा वैश्रवणो यथा\n",
    "15016016c": "अक्षुद्रसचिवश्चायं कुन्तीपुत्रो महामनाः\n",
    "15016017a": "अप्यमित्रे दयावांश्च शुचिश्च भरतर्षभ\n",
    "15016017c": "ऋजु पश्यति मेधावी पुत्रवत्पाति नः सदा\n",
    "15016018a": "विप्रियं च जनस्यास्य संसर्गाद्धर्मजस्य वै\n",
    "15016018c": "न करिष्यन्ति राजर्षे तथा भीमार्जुनादयः\n",
    "15016019a": "मन्दा मृदुषु कौरव्यास्तीक्ष्णेष्वाशीविषोपमाः\n",
    "15016019c": "वीर्यवन्तो महात्मानः पौराणां च हिते रताः\n",
    "15016020a": "न कुन्ती न च पाञ्चाली न चोलूपी न सात्वती\n",
    "15016020c": "अस्मिञ्जने करिष्यन्ति प्रतिकूलानि कर्हिचित्\n",
    "15016021a": "भवत्कृतमिमं स्नेहं युधिष्ठिरविवर्धितम्\n",
    "15016021c": "न पृष्ठतः करिष्यन्ति पौरजानपदा जनाः\n",
    "15016022a": "अधर्मिष्ठानपि सतः कुन्तीपुत्रा महारथाः\n",
    "15016022c": "मानवान्पालयिष्यन्ति भूत्वा धर्मपरायणाः\n",
    "15016023a": "स राजन्मानसं दुःखमपनीय युधिष्ठिरात्\n",
    "15016023c": "कुरु कार्याणि धर्म्याणि नमस्ते भरतर्षभ\n",
    "15016024": "वैशंपायन उवाच\n",
    "15016024a": "तस्य तद्वचनं धर्म्यमनुबन्धगुणोत्तरम्\n",
    "15016024c": "साधु साध्विति सर्वः स जनः प्रतिगृहीतवान्\n",
    "15016025a": "धृतराष्ट्रश्च तद्वाक्यमभिपूज्य पुनः पुनः\n",
    "15016025c": "विसर्जयामास तदा सर्वास्तु प्रकृतीः शनैः\n",
    "15016026a": "स तैः संपूजितो राजा शिवेनावेक्षितस्तदा\n",
    "15016026c": "प्राञ्जलिः पूजयामास तं जनं भरतर्षभ\n",
    "15016027a": "ततो विवेश भुवनं गान्धार्या सहितो नृपः\n",
    "15016027c": "व्युष्टायां चैव शर्वर्यां यच्चकार निबोध तत्\n",
    "15017001": "वैशंपायन उवाच\n",
    "15017001a": "व्युषितायां रजन्यां तु धृतराष्ट्रोऽम्बिकासुतः\n",
    "15017001c": "विदुरं प्रेषयामास युधिष्ठिरनिवेशनम्\n",
    "15017002a": "स गत्वा राजवचनादुवाचाच्युतमीश्वरम्\n",
    "15017002c": "युधिष्ठिरं महातेजाः सर्वबुद्धिमतां वरः\n",
    "15017003a": "धृतराष्ट्रो महाराज वनवासाय दीक्षितः\n",
    "15017003c": "गमिष्यति वनं राजन्कार्त्तिकीमागतामिमाम्\n",
    "15017004a": "स त्वा कुरुकुलश्रेष्ठ किंचिदर्थमभीप्सति\n",
    "15017004c": "श्राद्धमिच्छति दातुं स गाङ्गेयस्य महात्मनः\n",
    "15017005a": "द्रोणस्य सोमदत्तस्य बाह्लीकस्य च धीमतः\n",
    "15017005c": "पुत्राणां चैव सर्वेषां ये चास्य सुहृदो हताः\n",
    "15017005e": "यदि चाभ्यनुजानीषे सैन्धवापसदस्य च\n",
    "15017006a": "एतच्छ्रुत्वा तु वचनं विदुरस्य युधिष्ठिरः\n",
    "15017006c": "हृष्टः संपूजयामास गुडाकेशश्च पाण्डवः\n",
    "15017007a": "न तु भीमो दृढक्रोधस्तद्वचो जगृहे तदा\n",
    "15017007c": "विदुरस्य महातेजा दुर्योधनकृतं स्मरन्\n",
    "15017008a": "अभिप्रायं विदित्वा तु भीमसेनस्य फल्गुनः\n",
    "15017008c": "किरीटी किंचिदानम्य भीमं वचनमब्रवीत्\n",
    "15017009a": "भीम राजा पिता वृद्धो वनवासाय दीक्षितः\n",
    "15017009c": "दातुमिच्छति सर्वेषां सुहृदामौर्ध्वदेहिकम्\n",
    "15017010a": "भवता निर्जितं वित्तं दातुमिच्छति कौरवः\n",
    "15017010c": "भीष्मादीनां महाबाहो तदनुज्ञातुमर्हसि\n",
    "15017011a": "दिष्ट्या त्वद्य महाबाहो धृतराष्ट्रः प्रयाचति\n",
    "15017011c": "याचितो यः पुरास्माभिः पश्य कालस्य पर्ययम्\n",
    "15017012a": "योऽसौ पृथिव्याः कृत्स्नाया भर्ता भूत्वा नराधिपः\n",
    "15017012c": "परैर्विनिहतापत्यो वनं गन्तुमभीप्सति\n",
    "15017013a": "मा तेऽन्यत्पुरुषव्याघ्र दानाद्भवतु दर्शनम्\n",
    "15017013c": "अयशस्यमतोऽन्यत्स्यादधर्म्यं च महाभुज\n",
    "15017014a": "राजानमुपतिष्ठस्व ज्येष्ठं भ्रातरमीश्वरम्\n",
    "15017014c": "अर्हस्त्वमसि दातुं वै नादातुं भरतर्षभ\n",
    "15017014e": "एवं ब्रुवाणं कौन्तेयं धर्मराजोऽभ्यपूजयत्\n",
    "15017015a": "भीमसेनस्तु सक्रोधः प्रोवाचेदं वचस्तदा\n",
    "15017015c": "वयं भीष्मस्य कुर्मेह प्रेतकार्याणि फल्गुन\n",
    "15017016a": "सोमदत्तस्य नृपतेर्भूरिश्रवस एव च\n",
    "15017016c": "बाह्लीकस्य च राजर्षेर्द्रोणस्य च महात्मनः\n",
    "15017017a": "अन्येषां चैव सुहृदां कुन्ती कर्णाय दास्यति\n",
    "15017017c": "श्राद्धानि पुरुषव्याघ्र मादात्कौरवको नृपः\n",
    "15017018a": "इति मे वर्तते बुद्धिर्मा वो नन्दन्तु शत्रवः\n",
    "15017018c": "कष्टात्कष्टतरं यान्तु सर्वे दुर्योधनादयः\n",
    "15017018e": "यैरियं पृथिवी सर्वा घातिता कुलपांसनैः\n",
    "15017019a": "कुतस्त्वमद्य विस्मृत्य वैरं द्वादशवार्षिकम्\n",
    "15017019c": "अज्ञातवासगमनं द्रौपदीशोकवर्धनम्\n",
    "15017019e": "क्व तदा धृतराष्ट्रस्य स्नेहोऽस्मास्वभवत्तदा\n",
    "15017020a": "कृष्णाजिनोपसंवीतो हृताभरणभूषणः\n",
    "15017020c": "सार्धं पाञ्चालपुत्र्या त्वं राजानमुपजग्मिवान्\n",
    "15017020e": "क्व तदा द्रोणभीष्मौ तौ सोमदत्तोऽपि वाभवत्\n",
    "15017021a": "यत्र त्रयोदश समा वने वन्येन जीवसि\n",
    "15017021c": "न तदा त्वा पिता ज्येष्ठः पितृत्वेनाभिवीक्षते\n",
    "15017022a": "किं ते तद्विस्मृतं पार्थ यदेष कुलपांसनः\n",
    "15017022c": "दुर्वृत्तो विदुरं प्राह द्यूते किं जितमित्युत\n",
    "15017023a": "तमेवंवादिनं राजा कुन्तीपुत्रो युधिष्ठिरः\n",
    "15017023c": "उवाच भ्रातरं धीमाञ्जोषमास्वेति भर्त्सयन्\n",
    "15018001": "अर्जुन उवाच\n",
    "15018001a": "भीम ज्येष्ठो गुरुर्मे त्वं नातोऽन्यद्वक्तुमुत्सहे\n",
    "15018001c": "धृतराष्ट्रो हि राजर्षिः सर्वथा मानमर्हति\n",
    "15018002a": "न स्मरन्त्यपराद्धानि स्मरन्ति सुकृतानि च\n",
    "15018002c": "असंभिन्नार्थमर्यादाः साधवः पुरुषोत्तमाः\n",
    "15018003a": "इदं मद्वचनात्क्षत्तः कौरवं ब्रूहि पार्थिवम्\n",
    "15018003c": "यावदिच्छति पुत्राणां दातुं तावद्ददाम्यहम्\n",
    "15018004a": "भीष्मादीनां च सर्वेषां सुहृदामुपकारिणाम्\n",
    "15018004c": "मम कोशादिति विभो मा भूद्भीमः सुदुर्मनाः\n",
    "15018005": "वैशंपायन उवाच\n",
    "15018005a": "इत्युक्ते धर्मराजस्तमर्जुनं प्रत्यपूजयत्\n",
    "15018005c": "भीमसेनः कटाक्षेण वीक्षां चक्रे धनंजयम्\n",
    "15018006a": "ततः स विदुरं धीमान्वाक्यमाह युधिष्ठिरः\n",
    "15018006c": "न भीमसेने कोपं स नृपतिः कर्तुमर्हति\n",
    "15018007a": "परिक्लिष्टो हि भीमोऽयं हिमवृष्ट्यातपादिभिः\n",
    "15018007c": "दुःखैर्बहुविधैर्धीमानरण्ये विदितं तव\n",
    "15018008a": "किं तु मद्वचनाद्ब्रूहि राजानं भरतर्षभम्\n",
    "15018008c": "यद्यदिच्छसि यावच्च गृह्यतां मद्गृहादिति\n",
    "15018009a": "यन्मात्सर्यमयं भीमः करोति भृशदुःखितः\n",
    "15018009c": "न तन्मनसि कर्तव्यमिति वाच्यः स पार्थिवः\n",
    "15018010a": "यन्ममास्ति धनं किंचिदर्जुनस्य च वेश्मनि\n",
    "15018010c": "तस्य स्वामी महाराज इति वाच्यः स पार्थिवः\n",
    "15018011a": "ददातु राजा विप्रेभ्यो यथेष्टं क्रियतां व्ययः\n",
    "15018011c": "पुत्राणां सुहृदां चैव गच्छत्वानृण्यमद्य सः\n",
    "15018012a": "इदं चापि शरीरं मे तवायत्तं जनाधिप\n",
    "15018012c": "धनानि चेति विद्धि त्वं क्षत्तर्नास्त्यत्र संशयः\n",
    "15019001": "वैशंपायन उवाच\n",
    "15019001a": "एवमुक्तस्तु राज्ञा स विदुरो बुद्धिसत्तमः\n",
    "15019001c": "धृतराष्ट्रमुपेत्येदं वाक्यमाह महार्थवत्\n",
    "15019002a": "उक्तो युधिष्ठिरो राजा भवद्वचनमादितः\n",
    "15019002c": "स च संश्रुत्य वाक्यं ते प्रशशंस महाद्युतिः\n",
    "15019003a": "बीभत्सुश्च महातेजा निवेदयति ते गृहान्\n",
    "15019003c": "वसु तस्य गृहे यच्च प्राणानपि च केवलान्\n",
    "15019004a": "धर्मराजश्च पुत्रस्ते राज्यं प्राणान्धनानि च\n",
    "15019004c": "अनुजानाति राजर्षे यच्चान्यदपि किंचन\n",
    "15019005a": "भीमस्तु सर्वदुःखानि संस्मृत्य बहुलान्युत\n",
    "15019005c": "कृच्छ्रादिव महाबाहुरनुमन्ये विनिःश्वसन्\n",
    "15019006a": "स राज्ञा धर्मशीलेन भ्रात्रा बीभत्सुना तथा\n",
    "15019006c": "अनुनीतो महाबाहुः सौहृदे स्थापितोऽपि च\n",
    "15019007a": "न च मन्युस्त्वया कार्य इति त्वां प्राह धर्मराट्\n",
    "15019007c": "संस्मृत्य भीमस्तद्वैरं यदन्यायवदाचरेत्\n",
    "15019008a": "एवंप्रायो हि धर्मोऽयं क्षत्रियाणां नराधिप\n",
    "15019008c": "युद्धे क्षत्रियधर्मे च निरतोऽयं वृकोदरः\n",
    "15019009a": "वृकोदरकृते चाहमर्जुनश्च पुनः पुनः\n",
    "15019009c": "प्रसादयाव नृपते भवान्प्रभुरिहास्ति यत्\n",
    "15019010a": "प्रददातु भवान्वित्तं यावदिच्छसि पार्थिव\n",
    "15019010c": "त्वमीश्वरो नो राज्यस्य प्राणानां चेति भारत\n",
    "15019011a": "ब्रह्मदेयाग्रहारांश्च पुत्राणां चौर्ध्वदेहिकम्\n",
    "15019011c": "इतो रत्नानि गाश्चैव दासीदासमजाविकम्\n",
    "15019012a": "आनयित्वा कुरुश्रेष्ठो ब्राह्मणेभ्यः प्रयच्छतु\n",
    "15019012c": "दीनान्धकृपणेभ्यश्च तत्र तत्र नृपाज्ञया\n",
    "15019013a": "बह्वन्नरसपानाढ्याः सभा विदुर कारय\n",
    "15019013c": "गवां निपानान्यन्यच्च विविधं पुण्यकर्म यत्\n",
    "15019014a": "इति मामब्रवीद्राजा पार्थश्चैव धनंजयः\n",
    "15019014c": "यदत्रानन्तरं कार्यं तद्भवान्वक्तुमर्हति\n",
    "15019015a": "इत्युक्तो विदुरेणाथ धृतराष्ट्रोऽभिनन्द्य तत्\n",
    "15019015c": "मनश्चक्रे महादाने कार्त्तिक्यां जनमेजय\n",
    "15020001": "वैशंपायन उवाच\n",
    "15020001a": "विदुरेणैवमुक्तस्तु धृतराष्ट्रो जनाधिपः\n",
    "15020001c": "प्रीतिमानभवद्राजा राज्ञो जिष्णोश्च कर्मणा\n",
    "15020002a": "ततोऽभिरूपान्भीष्माय ब्राह्मणानृषिसत्तमान्\n",
    "15020002c": "पुत्रार्थे सुहृदां चैव स समीक्ष्य सहस्रशः\n",
    "15020003a": "कारयित्वान्नपानानि यानान्याच्छादनानि च\n",
    "15020003c": "सुवर्णमणिरत्नानि दासीदासपरिच्छदान्\n",
    "15020004a": "कम्बलाजिनरत्नानि ग्रामान्क्षेत्रानजाविकम्\n",
    "15020004c": "अलंकारान्गजानश्वान्कन्याश्चैव वरस्त्रियः\n",
    "15020004e": "आदिश्यादिश्य विप्रेभ्यो ददौ स नृपसत्तमः\n",
    "15020005a": "द्रोणं संकीर्त्य भीष्मं च सोमदत्तं च बाह्लिकम्\n",
    "15020005c": "दुर्योधनं च राजानं पुत्रांश्चैव पृथक्पृथक्\n",
    "15020005e": "जयद्रथपुरोगांश्च सुहृदश्चैव सर्वशः\n",
    "15020006a": "स श्राद्धयज्ञो ववृधे बहुगोधनदक्षिणः\n",
    "15020006c": "अनेकधनरत्नौघो युधिष्ठिरमते तदा\n",
    "15020007a": "अनिशं यत्र पुरुषा गणका लेखकास्तथा\n",
    "15020007c": "युधिष्ठिरस्य वचनात्तदापृच्छन्ति तं नृपम्\n",
    "15020008a": "आज्ञापय किमेतेभ्यः प्रदेयं दीयतामिति\n",
    "15020008c": "तदुपस्थितमेवात्र वचनान्ते प्रदृश्यते\n",
    "15020009a": "शते देये दशशतं सहस्रे चायुतं तथा\n",
    "15020009c": "दीयते वचनाद्राज्ञः कुन्तीपुत्रस्य धीमतः\n",
    "15020010a": "एवं स वसुधाराभिर्वर्षमाणो नृपाम्बुदः\n",
    "15020010c": "तर्पयामास विप्रांस्तान्वर्षन्भूमिमिवाम्बुदः\n",
    "15020011a": "ततोऽनन्तरमेवात्र सर्ववर्णान्महीपतिः\n",
    "15020011c": "अन्नपानरसौघेन प्लावयामास पार्थिवः\n",
    "15020012a": "सवस्त्रफेनरत्नौघो मृदङ्गनिनदस्वनः\n",
    "15020012c": "गवाश्वमकरावर्तो नारीरत्नमहाकरः\n",
    "15020013a": "ग्रामाग्रहारकुल्याढ्यो मणिहेमजलार्णवः\n",
    "15020013c": "जगत्संप्लावयामास धृतराष्ट्रदयाम्बुधिः\n",
    "15020014a": "एवं स पुत्रपौत्राणां पितॄणामात्मनस्तथा\n",
    "15020014c": "गान्धार्याश्च महाराज प्रददावौर्ध्वदेहिकम्\n",
    "15020015a": "परिश्रान्तो यदासीत्स ददद्दानान्यनेकशः\n",
    "15020015c": "ततो निर्वर्तयामास दानयज्ञं कुरूद्वहः\n",
    "15020016a": "एवं स राजा कौरव्यश्चक्रे दानमहोत्सवम्\n",
    "15020016c": "नटनर्तकलास्याढ्यं बह्वन्नरसदक्षिणम्\n",
    "15020017a": "दशाहमेवं दानानि दत्त्वा राजाम्बिकासुतः\n",
    "15020017c": "बभूव पुत्रपौत्राणामनृणो भरतर्षभ\n",
    "15021001": "वैशंपायन उवाच\n",
    "15021001a": "ततः प्रभाते राजा स धृतराष्ट्रोऽम्बिकासुतः\n",
    "15021001c": "आहूय पाण्डवान्वीरान्वनवासकृतक्षणः\n",
    "15021002a": "गान्धारीसहितो धीमानभिनन्द्य यथाविधि\n",
    "15021002c": "कार्त्तिक्यां कारयित्वेष्टिं ब्राह्मणैर्वेदपारगैः\n",
    "15021003a": "अग्निहोत्रं पुरस्कृत्य वल्कलाजिनसंवृतः\n",
    "15021003c": "वधूपरिवृतो राजा निर्ययौ भवनात्ततः\n",
    "15021004a": "ततः स्त्रियः कौरवपाण्डवानां; याश्चाप्यन्याः कौरवराजवंश्याः\n",
    "15021004c": "तासां नादः प्रादुरासीत्तदानीं; वैचित्रवीर्ये नृपतौ प्रयाते\n",
    "15021005a": "ततो लाजैः सुमनोभिश्च राजा; विचित्राभिस्तद्गृहं पूजयित्वा\n",
    "15021005c": "संयोज्यार्थैर्भृत्यजनं च सर्वं; ततः समुत्सृज्य ययौ नरेन्द्रः\n",
    "15021006a": "ततो राजा प्राञ्जलिर्वेपमानो; युधिष्ठिरः सस्वनं बाष्पकण्ठः\n",
    "15021006c": "विलप्योच्चैर्हा महाराज साधो; क्व गन्तासीत्यपतत्तात भूमौ\n",
    "15021007a": "तथार्जुनस्तीव्रदुःखाभितप्तो; मुहुर्मुहुर्निःश्वसन्भारताग्र्यः\n",
    "15021007c": "युधिष्ठिरं मैवमित्येवमुक्त्वा; निगृह्याथोदीधरत्सीदमानः\n",
    "15021008a": "वृकोदरः फल्गुनश्चैव वीरौ; माद्रीपुत्रौ विदुरः संजयश्च\n",
    "15021008c": "वैश्यापुत्रः सहितो गौतमेन; धौम्यो विप्राश्चान्वयुर्बाष्पकण्ठाः\n",
    "15021009a": "कुन्ती गान्धारीं बद्धनेत्रां व्रजन्तीं; स्कन्धासक्तं हस्तमथोद्वहन्ती\n",
    "15021009c": "राजा गान्धार्याः स्कन्धदेशेऽवसज्य; पाणिं ययौ धृतराष्ट्रः प्रतीतः\n",
    "15021010a": "तथा कृष्णा द्रौपदी यादवी च; बालापत्या चोत्तरा कौरवी च\n",
    "15021010c": "चित्राङ्गदा याश्च काश्चित्स्त्रियोऽन्याः; सार्धं राज्ञा प्रस्थितास्ता वधूभिः\n",
    "15021011a": "तासां नादो रुदतीनां तदासी;द्राजन्दुःखात्कुररीणामिवोच्चैः\n",
    "15021011c": "ततो निष्पेतुर्ब्राह्मणक्षत्रियाणां; विट्शूद्राणां चैव नार्यः समन्तात्\n",
    "15021012a": "तन्निर्याणे दुःखितः पौरवर्गो; गजाह्वयेऽतीव बभूव राजन्\n",
    "15021012c": "यथा पूर्वं गच्छतां पाण्डवानां; द्यूते राजन्कौरवाणां सभायाम्\n",
    "15021013a": "या नापश्यच्चन्द्रमा नैव सूर्यो; रामाः कदाचिदपि तस्मिन्नरेन्द्रे\n",
    "15021013c": "महावनं गच्छति कौरवेन्द्रे; शोकेनार्ता राजमार्गं प्रपेदुः\n",
    "15022001": "वैशंपायन उवाच\n",
    "15022001a": "ततः प्रासादहर्म्येषु वसुधायां च पार्थिव\n",
    "15022001c": "स्त्रीणां च पुरुषाणां च सुमहान्निस्वनोऽभवत्\n",
    "15022002a": "स राजा राजमार्गेण नृनारीसंकुलेन च\n",
    "15022002c": "कथंचिन्निर्ययौ धीमान्वेपमानः कृताञ्जलिः\n",
    "15022003a": "स वर्धमानद्वारेण निर्ययौ गजसाह्वयात्\n",
    "15022003c": "विसर्जयामास च तं जनौघं स मुहुर्मुहुः\n",
    "15022004a": "वनं गन्तुं च विदुरो राज्ञा सह कृतक्षणः\n",
    "15022004c": "संजयश्च महामात्रः सूतो गावल्गणिस्तथा\n",
    "15022005a": "कृपं निवर्तयामास युयुत्सुं च महारथम्\n",
    "15022005c": "धृतराष्ट्रो महीपालः परिदाय युधिष्ठिरे\n",
    "15022006a": "निवृत्ते पौरवर्गे तु राजा सान्तःपुरस्तदा\n",
    "15022006c": "धृतराष्ट्राभ्यनुज्ञातो निवर्तितुमियेष सः\n",
    "15022007a": "सोऽब्रवीन्मातरं कुन्तीमुपेत्य भरतर्षभ\n",
    "15022007c": "अहं राजानमन्विष्ये भवती विनिवर्तताम्\n",
    "15022008a": "वधूपरिवृता राज्ञि नगरं गन्तुमर्हसि\n",
    "15022008c": "राजा यात्वेष धर्मात्मा तपसे धृतनिश्चयः\n",
    "15022009a": "इत्युक्ता धर्मराजेन बाष्पव्याकुललोचना\n",
    "15022009c": "जगादैवं तदा कुन्ती गान्धारीं परिगृह्य ह\n",
    "15022010a": "सहदेवे महाराज मा प्रमादं कृथाः क्वचित्\n",
    "15022010c": "एष मामनुरक्तो हि राजंस्त्वां चैव नित्यदा\n",
    "15022011a": "कर्णं स्मरेथाः सततं संग्रामेष्वपलायिनम्\n",
    "15022011c": "अवकीर्णो हि स मया वीरो दुष्प्रज्ञया तदा\n",
    "15022012a": "आयसं हृदयं नूनं मन्दाया मम पुत्रक\n",
    "15022012c": "यत्सूर्यजमपश्यन्त्याः शतधा न विदीर्यते\n",
    "15022013a": "एवंगते तु किं शक्यं मया कर्तुमरिंदम\n",
    "15022013c": "मम दोषोऽयमत्यर्थं ख्यापितो यन्न सूर्यजः\n",
    "15022013e": "तन्निमित्तं महाबाहो दानं दद्यास्त्वमुत्तमम्\n",
    "15022014a": "सदैव भ्रातृभिः सार्धमग्रजस्यारिमर्दन\n",
    "15022014c": "द्रौपद्याश्च प्रिये नित्यं स्थातव्यमरिकर्शन\n",
    "15022015a": "भीमसेनार्जुनौ चैव नकुलश्च कुरूद्वह\n",
    "15022015c": "समाधेयास्त्वया वीर त्वय्यद्य कुलधूर्गता\n",
    "15022016a": "श्वश्रूश्वशुरयोः पादाञ्शुश्रूषन्ती वने त्वहम्\n",
    "15022016c": "गान्धारीसहिता वत्स्ये तापसी मलपङ्किनी\n",
    "15022017a": "एवमुक्तः स धर्मात्मा भ्रातृभिः सहितो वशी\n",
    "15022017c": "विषादमगमत्तीव्रं न च किंचिदुवाच ह\n",
    "15022018a": "स मुहूर्तमिव ध्यात्वा धर्मपुत्रो युधिष्ठिरः\n",
    "15022018c": "उवाच मातरं दीनश्चिन्ताशोकपरायणः\n",
    "15022019a": "किमिदं ते व्यवसितं नैवं त्वं वक्तुमर्हसि\n",
    "15022019c": "न त्वामभ्यनुजानामि प्रसादं कर्तुमर्हसि\n",
    "15022020a": "व्यरोचयः पुरा ह्यस्मानुत्साह्य प्रियदर्शने\n",
    "15022020c": "विदुराया वचोभिस्त्वमस्मान्न त्यक्तुमर्हसि\n",
    "15022021a": "निहत्य पृथिवीपालान्राज्यं प्राप्तमिदं मया\n",
    "15022021c": "तव प्रज्ञामुपश्रुत्य वासुदेवान्नरर्षभात्\n",
    "15022022a": "क्व सा बुद्धिरियं चाद्य भवत्या या श्रुता मया\n",
    "15022022c": "क्षत्रधर्मे स्थितिं ह्युक्त्वा तस्याश्चलितुमिच्छसि\n",
    "15022023a": "अस्मानुत्सृज्य राज्यं च स्नुषां चेमां यशस्विनीम्\n",
    "15022023c": "कथं वत्स्यसि शून्येषु वनेष्वम्ब प्रसीद मे\n",
    "15022024a": "इति बाष्पकलां वाचं कुन्ती पुत्रस्य शृण्वती\n",
    "15022024c": "जगामैवाश्रुपूर्णाक्षी भीमस्तामिदमब्रवीत्\n",
    "15022025a": "यदा राज्यमिदं कुन्ति भोक्तव्यं पुत्रनिर्जितम्\n",
    "15022025c": "प्राप्तव्या राजधर्माश्च तदेयं ते कुतो मतिः\n",
    "15022026a": "किं वयं कारिताः पूर्वं भवत्या पृथिवीक्षयम्\n",
    "15022026c": "कस्य हेतोः परित्यज्य वनं गन्तुमभीप्ससि\n",
    "15022027a": "वनाच्चापि किमानीता भवत्या बालका वयम्\n",
    "15022027c": "दुःखशोकसमाविष्टौ माद्रीपुत्राविमौ तथा\n",
    "15022028a": "प्रसीद मातर्मा गास्त्वं वनमद्य यशस्विनि\n",
    "15022028c": "श्रियं यौधिष्ठिरीं तावद्भुङ्क्ष्व पार्थबलार्जिताम्\n",
    "15022029a": "इति सा निश्चितैवाथ वनवासकृतक्षणा\n",
    "15022029c": "लालप्यतां बहुविधं पुत्राणां नाकरोद्वचः\n",
    "15022030a": "द्रौपदी चान्वयाच्छ्वश्रूं विषण्णवदना तदा\n",
    "15022030c": "वनवासाय गच्छन्तीं रुदती भद्रया सह\n",
    "15022031a": "सा पुत्रान्रुदतः सर्वान्मुहुर्मुहुरवेक्षती\n",
    "15022031c": "जगामैव महाप्राज्ञा वनाय कृतनिश्चया\n",
    "15022032a": "अन्वयुः पाण्डवास्तां तु सभृत्यान्तःपुरास्तदा\n",
    "15022032c": "ततः प्रमृज्य साश्रूणि पुत्रान्वचनमब्रवीत्\n",
    "15023001": "कुन्त्युवाच\n",
    "15023001a": "एवमेतन्महाबाहो यथा वदसि पाण्डव\n",
    "15023001c": "कृतमुद्धर्षणं पूर्वं मया वः सीदतां नृप\n",
    "15023002a": "द्यूतापहृतराज्यानां पतितानां सुखादपि\n",
    "15023002c": "ज्ञातिभिः परिभूतानां कृतमुद्धर्षणं मया\n",
    "15023003a": "कथं पाण्डोर्न नश्येत संततिः पुरुषर्षभाः\n",
    "15023003c": "यशश्च वो न नश्येत इति चोद्धर्षणं कृतम्\n",
    "15023004a": "यूयमिन्द्रसमाः सर्वे देवतुल्यपराक्रमाः\n",
    "15023004c": "मा परेषां मुखप्रेक्षाः स्थेत्येवं तत्कृतं मया\n",
    "15023005a": "कथं धर्मभृतां श्रेष्ठो राजा त्वं वासवोपमः\n",
    "15023005c": "पुनर्वने न दुःखी स्या इति चोद्धर्षणं कृतम्\n",
    "15023006a": "नागायुतसमप्राणः ख्यातविक्रमपौरुषः\n",
    "15023006c": "नायं भीमोऽत्ययं गच्छेदिति चोद्धर्षणं कृतम्\n",
    "15023007a": "भीमसेनादवरजस्तथायं वासवोपमः\n",
    "15023007c": "विजयो नावसीदेत इति चोद्धर्षणं कृतम्\n",
    "15023008a": "नकुलः सहदेवश्च तथेमौ गुरुवर्तिनौ\n",
    "15023008c": "क्षुधा कथं न सीदेतामिति चोद्धर्षणं कृतम्\n",
    "15023009a": "इयं च बृहती श्यामा श्रीमत्यायतलोचना\n",
    "15023009c": "वृथा सभातले क्लिष्टा मा भूदिति च तत्कृतम्\n",
    "15023010a": "प्रेक्षन्त्या मे तदा हीमां वेपन्तीं कदलीमिव\n",
    "15023010c": "स्त्रीधर्मिणीमनिन्द्याङ्गीं तथा द्यूतपराजिताम्\n",
    "15023011a": "दुःशासनो यदा मौढ्याद्दासीवत्पर्यकर्षत\n",
    "15023011c": "तदैव विदितं मह्यं पराभूतमिदं कुलम्\n",
    "15023012a": "विषण्णाः कुरवश्चैव तदा मे श्वशुरादयः\n",
    "15023012c": "यदैषा नाथमिच्छन्ती व्यलपत्कुररी यथा\n",
    "15023013a": "केशपक्षे परामृष्टा पापेन हतबुद्धिना\n",
    "15023013c": "यदा दुःशासनेनैषा तदा मुह्याम्यहं नृप\n",
    "15023014a": "युष्मत्तेजोविवृद्ध्यर्थं मया ह्युद्धर्षणं कृतम्\n",
    "15023014c": "तदानीं विदुरावाक्यैरिति तद्वित्त पुत्रकाः\n",
    "15023015a": "कथं न राजवंशोऽयं नश्येत्प्राप्य सुतान्मम\n",
    "15023015c": "पाण्डोरिति मया पुत्र तस्मादुद्धर्षणं कृतम्\n",
    "15023016a": "न तस्य पुत्रः पौत्रौ वा कुत एव स पार्थिव\n",
    "15023016c": "लभते सुकृताँल्लोकान्यस्माद्वंशः प्रणश्यति\n",
    "15023017a": "भुक्तं राज्यफलं पुत्रा भर्तुर्मे विपुलं पुरा\n",
    "15023017c": "महादानानि दत्तानि पीतः सोमो यथाविधि\n",
    "15023018a": "साहं नात्मफलार्थं वै वासुदेवमचूचुदम्\n",
    "15023018c": "विदुरायाः प्रलापैस्तैः प्लावनार्थं तु तत्कृतम्\n",
    "15023019a": "नाहं राज्यफलं पुत्र कामये पुत्रनिर्जितम्\n",
    "15023019c": "पतिलोकानहं पुण्यान्कामये तपसा विभो\n",
    "15023020a": "श्वश्रूश्वशुरयोः कृत्वा शुश्रूषां वनवासिनोः\n",
    "15023020c": "तपसा शोषयिष्यामि युधिष्ठिर कलेवरम्\n",
    "15023021a": "निवर्तस्व कुरुश्रेष्ठ भीमसेनादिभिः सह\n",
    "15023021c": "धर्मे ते धीयतां बुद्धिर्मनस्ते महदस्तु च\n",
    "15024001": "वैशंपायन उवाच\n",
    "15024001a": "कुन्त्यास्तु वचनं श्रुत्वा पाण्डवा राजसत्तम\n",
    "15024001c": "व्रीडिताः संन्यवर्तन्त पाञ्चाल्या सहितानघाः\n",
    "15024002a": "ततः शब्दो महानासीत्सर्वेषामेव भारत\n",
    "15024002c": "अन्तःपुराणां रुदतां दृष्ट्वा कुन्तीं तथागताम्\n",
    "15024003a": "प्रदक्षिणमथावृत्य राजानं पाण्डवास्तदा\n",
    "15024003c": "अभिवाद्य न्यवर्तन्त पृथां तामनिवर्त्य वै\n",
    "15024004a": "ततोऽब्रवीन्महाराजो धृतराष्ट्रोऽम्बिकासुतः\n",
    "15024004c": "गान्धारीं विदुरं चैव समाभाष्य निगृह्य च\n",
    "15024005a": "युधिष्ठिरस्य जननी देवी साधु निवर्त्यताम्\n",
    "15024005c": "यथा युधिष्ठिरः प्राह तत्सर्वं सत्यमेव हि\n",
    "15024006a": "पुत्रैश्वर्यं महदिदमपास्य च महाफलम्\n",
    "15024006c": "का नु गच्छेद्वनं दुर्गं पुत्रानुत्सृज्य मूढवत्\n",
    "15024007a": "राज्यस्थया तपस्तप्तं दानं दत्तं व्रतं कृतम्\n",
    "15024007c": "अनया शक्यमद्येह श्रूयतां च वचो मम\n",
    "15024008a": "गान्धारि परितुष्टोऽस्मि वध्वाः शुश्रूषणेन वै\n",
    "15024008c": "तस्मात्त्वमेनां धर्मज्ञे समनुज्ञातुमर्हसि\n",
    "15024009a": "इत्युक्ता सौबलेयी तु राज्ञा कुन्तीमुवाच ह\n",
    "15024009c": "तत्सर्वं राजवचनं स्वं च वाक्यं विशेषवत्\n",
    "15024010a": "न च सा वनवासाय देवीं कृतमतिं तदा\n",
    "15024010c": "शक्नोत्युपावर्तयितुं कुन्तीं धर्मपरां सतीम्\n",
    "15024011a": "तस्यास्तु तं स्थिरं ज्ञात्वा व्यवसायं कुरुस्त्रियः\n",
    "15024011c": "निवृत्तांश्च कुरुश्रेष्ठान्दृष्ट्वा प्ररुरुदुस्तदा\n",
    "15024012a": "उपावृत्तेषु पार्थेषु सर्वेष्वन्तःपुरेषु च\n",
    "15024012c": "ययौ राजा महाप्राज्ञो धृतराष्ट्रो वनं तदा\n",
    "15024013a": "पाण्डवा अपि दीनास्ते दुःखशोकपरायणाः\n",
    "15024013c": "यानैः स्त्रीसहिताः सर्वे पुरं प्रविविशुस्तदा\n",
    "15024014a": "तदहृष्टमिवाकूजं गतोत्सवमिवाभवत्\n",
    "15024014c": "नगरं हास्तिनपुरं सस्त्रीवृद्धकुमारकम्\n",
    "15024015a": "सर्वे चासन्निरुत्साहाः पाण्डवा जातमन्यवः\n",
    "15024015c": "कुन्त्या हीनाः सुदुःखार्ता वत्सा इव विनाकृताः\n",
    "15024016a": "धृतराष्ट्रस्तु तेनाह्ना गत्वा सुमहदन्तरम्\n",
    "15024016c": "ततो भागीरथीतीरे निवासमकरोत्प्रभुः\n",
    "15024017a": "प्रादुष्कृता यथान्यायमग्नयो वेदपारगैः\n",
    "15024017c": "व्यराजन्त द्विजश्रेष्ठैस्तत्र तत्र तपोधनैः\n",
    "15024017e": "प्रादुष्कृताग्निरभवत्स च वृद्धो नराधिपः\n",
    "15024018a": "स राजाग्नीन्पर्युपास्य हुत्वा च विधिवत्तदा\n",
    "15024018c": "संध्यागतं सहस्रांशुमुपातिष्ठत भारत\n",
    "15024019a": "विदुरः संजयश्चैव राज्ञः शय्यां कुशैस्ततः\n",
    "15024019c": "चक्रतुः कुरुवीरस्य गान्धार्याश्चाविदूरतः\n",
    "15024020a": "गान्धार्याः संनिकर्षे तु निषसाद कुशेष्वथ\n",
    "15024020c": "युधिष्ठिरस्य जननी कुन्ती साधुव्रते स्थिता\n",
    "15024021a": "तेषां संश्रवणे चापि निषेदुर्विदुरादयः\n",
    "15024021c": "याजकाश्च यथोद्देशं द्विजा ये चानुयायिनः\n",
    "15024022a": "प्राधीतद्विजमुख्या सा संप्रज्वालितपावका\n",
    "15024022c": "बभूव तेषां रजनी ब्राह्मीव प्रीतिवर्धनी\n",
    "15024023a": "ततो रात्र्यां व्यतीतायां कृतपूर्वाह्णिकक्रियाः\n",
    "15024023c": "हुत्वाग्निं विधिवत्सर्वे प्रययुस्ते यथाक्रमम्\n",
    "15024023e": "उदङ्मुखा निरीक्षन्त उपवासपरायणाः\n",
    "15024024a": "स तेषामतिदुःखोऽभून्निवासः प्रथमेऽहनि\n",
    "15024024c": "शोचतां शोच्यमानानां पौरजानपदैर्जनैः\n",
    "15025001": "वैशंपायन उवाच\n",
    "15025001a": "ततो भागीरथीतीरे मेध्ये पुण्यजनोचिते\n",
    "15025001c": "निवासमकरोद्राजा विदुरस्य मते स्थितः\n",
    "15025002a": "तत्रैनं पर्युपातिष्ठन्ब्राह्मणा राष्ट्रवासिनः\n",
    "15025002c": "क्षत्रविट्शूद्रसंघाश्च बहवो भरतर्षभ\n",
    "15025003a": "स तैः परिवृतो राजा कथाभिरभिनन्द्य तान्\n",
    "15025003c": "अनुजज्ञे सशिष्यान्वै विधिवत्प्रतिपूज्य च\n",
    "15025004a": "सायाह्ने स महीपालस्ततो गङ्गामुपेत्य ह\n",
    "15025004c": "चकार विधिवच्छौचं गान्धारी च यशस्विनी\n",
    "15025005a": "तथैवान्ये पृथक्सर्वे तीर्थेष्वाप्लुत्य भारत\n",
    "15025005c": "चक्रुः सर्वाः क्रियास्तत्र पुरुषा विदुरादयः\n",
    "15025006a": "कृतशौचं ततो वृद्धं श्वशुरं कुन्तिभोजजा\n",
    "15025006c": "गान्धारीं च पृथा राजन्गङ्गातीरमुपानयत्\n",
    "15025007a": "राज्ञस्तु याजकैस्तत्र कृतो वेदीपरिस्तरः\n",
    "15025007c": "जुहाव तत्र वह्निं स नृपतिः सत्यसंगरः\n",
    "15025008a": "ततो भागीरथीतीरात्कुरुक्षेत्रं जगाम सः\n",
    "15025008c": "सानुगो नृपतिर्विद्वान्नियतः संयतेन्द्रियः\n",
    "15025009a": "तत्राश्रमपदं धीमानभिगम्य स पार्थिवः\n",
    "15025009c": "आससादाथ राजर्षिः शतयूपं मनीषिणम्\n",
    "15025010a": "स हि राजा महानासीत्केकयेषु परंतपः\n",
    "15025010c": "स पुत्रं मनुजैश्वर्ये निवेश्य वनमाविशत्\n",
    "15025011a": "तेनासौ सहितो राजा ययौ व्यासाश्रमं तदा\n",
    "15025011c": "तत्रैनं विधिवद्राजन्प्रत्यगृह्णात्कुरूद्वहम्\n",
    "15025012a": "स दीक्षां तत्र संप्राप्य राजा कौरवनन्दनः\n",
    "15025012c": "शतयूपाश्रमे तस्मिन्निवासमकरोत्तदा\n",
    "15025013a": "तस्मै सर्वं विधिं राजन्राजाचख्यौ महामतिः\n",
    "15025013c": "आरण्यकं महाराज व्यासस्यानुमते तदा\n",
    "15025014a": "एवं स तपसा राजा धृतराष्ट्रो महामनाः\n",
    "15025014c": "योजयामास चात्मानं तांश्चाप्यनुचरांस्तदा\n",
    "15025015a": "तथैव देवी गान्धारी वल्कलाजिनवासिनी\n",
    "15025015c": "कुन्त्या सह महाराज समानव्रतचारिणी\n",
    "15025016a": "कर्मणा मनसा वाचा चक्षुषा चापि ते नृप\n",
    "15025016c": "संनियम्येन्द्रियग्राममास्थिताः परमं तपः\n",
    "15025017a": "त्वगस्थिभूतः परिशुष्कमांसो; जटाजिनी वल्कलसंवृताङ्गः\n",
    "15025017c": "स पार्थिवस्तत्र तपश्चचार; महर्षिवत्तीव्रमपेतदोषः\n",
    "15025018a": "क्षत्ता च धर्मार्थविदग्र्यबुद्धिः; ससंजयस्तं नृपतिं सदारम्\n",
    "15025018c": "उपाचरद्घोरतपो जितात्मा; तदा कृशो वल्कलचीरवासाः\n",
    "15026001": "वैशंपायन उवाच\n",
    "15026001a": "ततस्तस्मिन्मुनिश्रेष्ठा राजानं द्रष्टुमभ्ययुः\n",
    "15026001c": "नारदः पर्वतश्चैव देवलश्च महातपाः\n",
    "15026002a": "द्वैपायनः सशिष्यश्च सिद्धाश्चान्ये मनीषिणः\n",
    "15026002c": "शतयूपश्च राजर्षिर्वृद्धः परमधार्मिकः\n",
    "15026003a": "तेषां कुन्ती महाराज पूजां चक्रे यथाविधि\n",
    "15026003c": "ते चापि तुतुषुस्तस्यास्तापसाः परिचर्यया\n",
    "15026004a": "तत्र धर्म्याः कथास्तात चक्रुस्ते परमर्षयः\n",
    "15026004c": "रमयन्तो महात्मानं धृतराष्ट्रं जनाधिपम्\n",
    "15026005a": "कथान्तरे तु कस्मिंश्चिद्देवर्षिर्नारदस्तदा\n",
    "15026005c": "कथामिमामकथयत्सर्वप्रत्यक्षदर्शिवान्\n",
    "15026006a": "पुरा प्रजापतिसमो राजासीदकुतोभयः\n",
    "15026006c": "सहस्रचित्य इत्युक्तः शतयूपपितामहः\n",
    "15026007a": "स पुत्रे राज्यमासज्य ज्येष्ठे परमधार्मिके\n",
    "15026007c": "सहस्रचित्यो धर्मात्मा प्रविवेश वनं नृपः\n",
    "15026008a": "स गत्वा तपसः पारं दीप्तस्य स नराधिपः\n",
    "15026008c": "पुरंदरस्य संस्थानं प्रतिपेदे महामनाः\n",
    "15026009a": "दृष्टपूर्वः स बहुशो राजन्संपतता मया\n",
    "15026009c": "महेन्द्रसदने राजा तपसा दग्धकिल्बिषः\n",
    "15026010a": "तथा शैलालयो राजा भगदत्तपितामहः\n",
    "15026010c": "तपोबलेनैव नृपो महेन्द्रसदनं गतः\n",
    "15026011a": "तथा पृषध्रो नामासीद्राजा वज्रधरोपमः\n",
    "15026011c": "स चापि तपसा लेभे नाकपृष्ठमितो नृपः\n",
    "15026012a": "अस्मिन्नरण्ये नृपते मान्धातुरपि चात्मजः\n",
    "15026012c": "पुरुकुत्सो नृपः सिद्धिं महतीं समवाप्तवान्\n",
    "15026013a": "भार्या समभवद्यस्य नर्मदा सरितां वरा\n",
    "15026013c": "सोऽस्मिन्नरण्ये नृपतिस्तपस्तप्त्वा दिवं गतः\n",
    "15026014a": "शशलोमा च नामासीद्राजा परमधार्मिकः\n",
    "15026014c": "स चाप्यस्मिन्वने तप्त्वा तपो दिवमवाप्तवान्\n",
    "15026015a": "द्वैपायनप्रसादाच्च त्वमपीदं तपोवनम्\n",
    "15026015c": "राजन्नवाप्य दुष्प्रापां सिद्धिमग्र्यां गमिष्यसि\n",
    "15026016a": "त्वं चापि राजशार्दूल तपसोऽन्ते श्रिया वृतः\n",
    "15026016c": "गान्धारीसहितो गन्ता गतिं तेषां महात्मनाम्\n",
    "15026017a": "पाण्डुः स्मरति नित्यं च बलहन्तुः समीपतः\n",
    "15026017c": "त्वां सदैव महीपाल स त्वां श्रेयसि योक्ष्यति\n",
    "15026018a": "तव शुश्रूषया चैव गान्धार्याश्च यशस्विनी\n",
    "15026018c": "भर्तुः सलोकतां कुन्ती गमिष्यति वधूस्तव\n",
    "15026019a": "युधिष्ठिरस्य जननी स हि धर्मः सनातनः\n",
    "15026019c": "वयमेतत्प्रपश्यामो नृपते दिव्यचक्षुषा\n",
    "15026020a": "प्रवेक्ष्यति महात्मानं विदुरश्च युधिष्ठिरम्\n",
    "15026020c": "संजयस्त्वदनुध्यानात्पूतः स्वर्गमवाप्स्यति\n",
    "15026021a": "एतच्छ्रुत्वा कौरवेन्द्रो महात्मा; सहैव पत्न्या प्रीतिमान्प्रत्यगृह्णात्\n",
    "15026021c": "विद्वान्वाक्यं नारदस्य प्रशस्य; चक्रे पूजां चातुलां नारदाय\n",
    "15026022a": "तथा सर्वे नारदं विप्रसंघाः; संपूजयामासुरतीव राजन्\n",
    "15026022c": "राज्ञः प्रीत्या धृतराष्ट्रस्य ते वै; पुनः पुनः समहृष्टास्तदानीम्\n",
    "15027001": "वैशंपायन उवाच\n",
    "15027001a": "नारदस्य तु तद्वाक्यं प्रशशंसुर्द्विजोत्तमाः\n",
    "15027001c": "शतयूपस्तु राजर्षिर्नारदं वाक्यमब्रवीत्\n",
    "15027002a": "अहो भगवता श्रद्धा कुरुराजस्य वर्धिता\n",
    "15027002c": "सर्वस्य च जनस्यास्य मम चैव महाद्युते\n",
    "15027003a": "अस्ति काचिद्विवक्षा तु मम तां गदतः शृणु\n",
    "15027003c": "धृतराष्ट्रं प्रति नृपं देवर्षे लोकपूजित\n",
    "15027004a": "सर्ववृत्तान्ततत्त्वज्ञो भवान्दिव्येन चक्षुषा\n",
    "15027004c": "युक्तः पश्यसि देवर्षे गतीर्वै विविधा नृणाम्\n",
    "15027005a": "उक्तवान्नृपतीनां त्वं महेन्द्रस्य सलोकताम्\n",
    "15027005c": "न त्वस्य नृपतेर्लोकाः कथितास्ते महामुने\n",
    "15027006a": "स्थानमस्य क्षितिपतेः श्रोतुमिच्छाम्यहं विभो\n",
    "15027006c": "त्वत्तः कीदृक्कदा वेति तन्ममाचक्ष्व पृच्छतः\n",
    "15027007a": "इत्युक्तो नारदस्तेन वाक्यं सर्वमनोनुगम्\n",
    "15027007c": "व्याजहार सतां मध्ये दिव्यदर्शी महातपाः\n",
    "15027008a": "यदृच्छया शक्रसदो गत्वा शक्रं शचीपतिम्\n",
    "15027008c": "दृष्टवानस्मि राजर्षे तत्र पाण्डुं नराधिपम्\n",
    "15027009a": "तत्रेयं धृतराष्ट्रस्य कथा समभवन्नृप\n",
    "15027009c": "तपसो दुश्चरस्यास्य यदयं तप्यते नृपः\n",
    "15027010a": "तत्राहमिदमश्रौषं शक्रस्य वदतो नृप\n",
    "15027010c": "वर्षाणि त्रीणि शिष्टानि राज्ञोऽस्य परमायुषः\n",
    "15027011a": "ततः कुबेरभवनं गान्धारीसहितो नृपः\n",
    "15027011c": "विहर्ता धृतराष्ट्रोऽयं राजराजाभिपूजितः\n",
    "15027012a": "कामगेन विमानेन दिव्याभरणभूषितः\n",
    "15027012c": "ऋषिपुत्रो महाभागस्तपसा दग्धकिल्बिषः\n",
    "15027013a": "संचरिष्यति लोकांश्च देवगन्धर्वरक्षसाम्\n",
    "15027013c": "स्वच्छन्देनेति धर्मात्मा यन्मां त्वं परिपृच्छसि\n",
    "15027014a": "देवगुह्यमिदं प्रीत्या मया वः कथितं महत्\n",
    "15027014c": "भवन्तो हि श्रुतधनास्तपसा दग्धकिल्बिषाः\n",
    "15027015a": "इति ते तस्य तच्छ्रुत्वा देवर्षेर्मधुरं वचः\n",
    "15027015c": "सर्वे सुमनसः प्रीता बभूवुः स च पार्थिवः\n",
    "15027016a": "एवं कथाभिरन्वास्य धृतराष्ट्रं मनीषिणः\n",
    "15027016c": "विप्रजग्मुर्यथाकामं ते सिद्धगतिमास्थिताः\n",
    "15028001": "वैशंपायन उवाच\n",
    "15028001a": "वनं गते कौरवेन्द्रे दुःखशोकसमाहताः\n",
    "15028001c": "बभूवुः पाण्डवा राजन्मातृशोकेन चार्दिताः\n",
    "15028002a": "तथा पौरजनः सर्वः शोचन्नास्ते जनाधिपम्\n",
    "15028002c": "कुर्वाणाश्च कथास्तत्र ब्राह्मणा नृपतिं प्रति\n",
    "15028003a": "कथं नु राजा वृद्धः स वने वसति निर्जने\n",
    "15028003c": "गान्धारी च महाभागा सा च कुन्ती पृथा कथम्\n",
    "15028004a": "सुखार्हः स हि राजर्षिर्न सुखं तन्महावनम्\n",
    "15028004c": "किमवस्थः समासाद्य प्रज्ञाचक्षुर्हतात्मजः\n",
    "15028005a": "सुदुष्करं कृतवती कुन्ती पुत्रानपश्यती\n",
    "15028005c": "राज्यश्रियं परित्यज्य वनवासमरोचयत्\n",
    "15028006a": "विदुरः किमवस्थश्च भ्रातुः शुश्रूषुरात्मवान्\n",
    "15028006c": "स च गावल्गणिर्धीमान्भर्तृपिण्डानुपालकः\n",
    "15028007a": "आकुमारं च पौरास्ते चिन्ताशोकसमाहताः\n",
    "15028007c": "तत्र तत्र कथाश्चक्रुः समासाद्य परस्परम्\n",
    "15028008a": "पाण्डवाश्चैव ते सर्वे भृशं शोकपरायणाः\n",
    "15028008c": "शोचन्तो मातरं वृद्धामूषुर्नातिचिरं पुरे\n",
    "15028009a": "तथैव पितरं वृद्धं हतपुत्रं जनेश्वरम्\n",
    "15028009c": "गान्धारीं च महाभागां विदुरं च महामतिम्\n",
    "15028010a": "नैषां बभूव संप्रीतिस्तान्विचिन्तयतां तदा\n",
    "15028010c": "न राज्ये न च नारीषु न वेदाध्ययने तथा\n",
    "15028011a": "परं निर्वेदमगमंश्चिन्तयन्तो नराधिपम्\n",
    "15028011c": "तच्च ज्ञातिवधं घोरं संस्मरन्तः पुनः पुनः\n",
    "15028012a": "अभिमन्योश्च बालस्य विनाशं रणमूर्धनि\n",
    "15028012c": "कर्णस्य च महाबाहोः संग्रामेष्वपलायिनः\n",
    "15028013a": "तथैव द्रौपदेयानामन्येषां सुहृदामपि\n",
    "15028013c": "वधं संस्मृत्य ते वीरा नातिप्रमनसोऽभवन्\n",
    "15028014a": "हतप्रवीरां पृथिवीं हतरत्नां च भारत\n",
    "15028014c": "सदैव चिन्तयन्तस्ते न निद्रामुपलेभिरे\n",
    "15028015a": "द्रौपदी हतपुत्रा च सुभद्रा चैव भामिनी\n",
    "15028015c": "नातिप्रीतियुते देव्यौ तदास्तामप्रहृष्टवत्\n",
    "15028016a": "वैराट्यास्तु सुतं दृष्ट्वा पितरं ते परिक्षितम्\n",
    "15028016c": "धारयन्ति स्म ते प्राणांस्तव पूर्वपितामहाः\n",
    "15029001": "वैशंपायन उवाच\n",
    "15029001a": "एवं ते पुरुषव्याघ्राः पाण्डवा मातृनन्दनाः\n",
    "15029001c": "स्मरन्तो मातरं वीरा बभूवुर्भृशदुःखिताः\n",
    "15029002a": "ये राजकार्येषु पुरा व्यासक्ता नित्यशोऽभवन्\n",
    "15029002c": "ते राजकार्याणि तदा नाकार्षुः सर्वतः पुरे\n",
    "15029003a": "आविष्टा इव शोकेन नाभ्यनन्दन्त किंचन\n",
    "15029003c": "संभाष्यमाणा अपि ते न किंचित्प्रत्यपूजयन्\n",
    "15029004a": "ते स्म वीरा दुराधर्षा गाम्भीर्ये सागरोपमाः\n",
    "15029004c": "शोकोपहतविज्ञाना नष्टसंज्ञा इवाभवन्\n",
    "15029005a": "अनुस्मरन्तो जननीं ततस्ते कुरुनन्दनाः\n",
    "15029005c": "कथं नु वृद्धमिथुनं वहत्यद्य पृथा कृशा\n",
    "15029006a": "कथं च स महीपालो हतपुत्रो निराश्रयः\n",
    "15029006c": "पत्न्या सह वसत्येको वने श्वापदसेविते\n",
    "15029007a": "सा च देवी महाभागा गान्धारी हतबान्धवा\n",
    "15029007c": "पतिमन्धं कथं वृद्धमन्वेति विजने वने\n",
    "15029008a": "एवं तेषां कथयतामौत्सुक्यमभवत्तदा\n",
    "15029008c": "गमने चाभवद्बुद्धिर्धृतराष्ट्रदिदृक्षया\n",
    "15029009a": "सहदेवस्तु राजानं प्रणिपत्येदमब्रवीत्\n",
    "15029009c": "अहो मे भवतो दृष्टं हृदयं गमनं प्रति\n",
    "15029010a": "न हि त्वा गौरवेणाहमशकं वक्तुमात्मना\n",
    "15029010c": "गमनं प्रति राजेन्द्र तदिदं समुपस्थितम्\n",
    "15029011a": "दिष्ट्या द्रक्ष्यामि तां कुन्तीं वर्तयन्तीं तपस्विनीम्\n",
    "15029011c": "जटिलां तापसीं वृद्धां कुशकाशपरिक्षताम्\n",
    "15029012a": "प्रासादहर्म्यसंवृद्धामत्यन्तसुखभागिनीम्\n",
    "15029012c": "कदा नु जननीं श्रान्तां द्रक्ष्यामि भृशदुःखिताम्\n",
    "15029013a": "अनित्याः खलु मर्त्यानां गतयो भरतर्षभ\n",
    "15029013c": "कुन्ती राजसुता यत्र वसत्यसुखिनी वने\n",
    "15029014a": "सहदेववचः श्रुत्वा द्रौपदी योषितां वरा\n",
    "15029014c": "उवाच देवी राजानमभिपूज्याभिनन्द्य च\n",
    "15029015a": "कदा द्रक्ष्यामि तां देवीं यदि जीवति सा पृथा\n",
    "15029015c": "जीवन्त्या ह्यद्य नः प्रीतिर्भविष्यति नराधिप\n",
    "15029016a": "एषा तेऽस्तु मतिर्नित्यं धर्मे ते रमतां मनः\n",
    "15029016c": "योऽद्य त्वमस्मान्राजेन्द्र श्रेयसा योजयिष्यसि\n",
    "15029017a": "अग्रपादस्थितं चेमं विद्धि राजन्वधूजनम्\n",
    "15029017c": "काङ्क्षन्तं दर्शनं कुन्त्या गान्धार्याः श्वशुरस्य च\n",
    "15029018a": "इत्युक्तः स नृपो देव्या पाञ्चाल्या भरतर्षभ\n",
    "15029018c": "सेनाध्यक्षान्समानाय्य सर्वानिदमथाब्रवीत्\n",
    "15029019a": "निर्यातयत मे सेनां प्रभूतरथकुञ्जराम्\n",
    "15029019c": "द्रक्ष्यामि वनसंस्थं च धृतराष्ट्रं महीपतिम्\n",
    "15029020a": "स्त्र्यध्यक्षांश्चाब्रवीद्राजा यानानि विविधानि मे\n",
    "15029020c": "सज्जीक्रियन्तां सर्वाणि शिबिकाश्च सहस्रशः\n",
    "15029021a": "शकटापणवेशाश्च कोशशिल्पिन एव च\n",
    "15029021c": "निर्यान्तु कोशपालाश्च कुरुक्षेत्राश्रमं प्रति\n",
    "15029022a": "यश्च पौरजनः कश्चिद्द्रष्टुमिच्छति पार्थिवम्\n",
    "15029022c": "अनावृतः सुविहितः स च यातु सुरक्षितः\n",
    "15029023a": "सूदाः पौरोगवाश्चैव सर्वं चैव महानसम्\n",
    "15029023c": "विविधं भक्ष्यभोज्यं च शकटैरुह्यतां मम\n",
    "15029024a": "प्रयाणं घुष्यतां चैव श्वोभूत इति मा चिरम्\n",
    "15029024c": "क्रियन्तां पथि चाप्यद्य वेश्मानि विविधानि च\n",
    "15029025a": "एवमाज्ञाप्य राजा स भ्रातृभिः सह पाण्डवः\n",
    "15029025c": "श्वोभूते निर्ययौ राजा सस्त्रीबालपुरस्कृतः\n",
    "15029026a": "स बहिर्दिवसानेवं जनौघं परिपालयन्\n",
    "15029026c": "न्यवसन्नृपतिः पञ्च ततोऽगच्छद्वनं प्रति\n",
    "15030001": "वैशंपायन उवाच\n",
    "15030001a": "आज्ञापयामास ततः सेनां भरतसत्तमः\n",
    "15030001c": "अर्जुनप्रमुखैर्गुप्तां लोकपालोपमैर्नरैः\n",
    "15030002a": "योगो योग इति प्रीत्या ततः शब्दो महानभूत्\n",
    "15030002c": "क्रोशतां सादिनां तत्र युज्यतां युज्यतामिति\n",
    "15030003a": "केचिद्यानैर्नरा जग्मुः केचिदश्वैर्मनोजवैः\n",
    "15030003c": "रथैश्च नगराकारैः प्रदीप्तज्वलनोपमैः\n",
    "15030004a": "गजेन्द्रैश्च तथैवान्ये केचिदुष्ट्रैर्नराधिप\n",
    "15030004c": "पदातिनस्तथैवान्ये नखरप्रासयोधिनः\n",
    "15030005a": "पौरजानपदाश्चैव यानैर्बहुविधैस्तथा\n",
    "15030005c": "अन्वयुः कुरुराजानं धृतराष्ट्रदिदृक्षया\n",
    "15030006a": "स चापि राजवचनादाचार्यो गौतमः कृपः\n",
    "15030006c": "सेनामादाय सेनानी प्रययावाश्रमं प्रति\n",
    "15030007a": "ततो द्विजैर्वृतः श्रीमान्कुरुराजो युधिष्ठिरः\n",
    "15030007c": "संस्तूयमानो बहुभिः सूतमागधबन्दिभिः\n",
    "15030008a": "पाण्डुरेणातपत्रेण ध्रियमाणेन मूर्धनि\n",
    "15030008c": "रथानीकेन महता निर्ययौ कुरुनन्दनः\n",
    "15030009a": "गजैश्चाचलसंकाशैर्भीमकर्मा वृकोदरः\n",
    "15030009c": "सज्जयन्त्रायुधोपेतैः प्रययौ मारुतात्मजः\n",
    "15030010a": "माद्रीपुत्रावपि तथा हयारोहैः सुसंवृतौ\n",
    "15030010c": "जग्मतुः प्रीतिजननौ संनद्धकवचध्वजौ\n",
    "15030011a": "अर्जुनश्च महातेजा रथेनादित्यवर्चसा\n",
    "15030011c": "वशी श्वेतैर्हयैर्दिव्यैर्युक्तेनान्वगमन्नृपम्\n",
    "15030012a": "द्रौपदीप्रमुखाश्चापि स्त्रीसंघाः शिबिकागताः\n",
    "15030012c": "स्त्र्यध्यक्षयुक्ताः प्रययुर्विसृजन्तोऽमितं वसु\n",
    "15030013a": "समृद्धनरनागाश्वं वेणुवीणानिनादितम्\n",
    "15030013c": "शुशुभे पाण्डवं सैन्यं तत्तदा भरतर्षभ\n",
    "15030014a": "नदीतीरेषु रम्येषु सरत्सु च विशां पते\n",
    "15030014c": "वासान्कृत्वा क्रमेणाथ जग्मुस्ते कुरुपुंगवाः\n",
    "15030015a": "युयुत्सुश्च महातेजा धौम्यश्चैव पुरोहितः\n",
    "15030015c": "युधिष्ठिरस्य वचनात्पुरगुप्तिं प्रचक्रतुः\n",
    "15030016a": "ततो युधिष्ठिरो राजा कुरुक्षेत्रमवातरत्\n",
    "15030016c": "क्रमेणोत्तीर्य यमुनां नदीं परमपावनीम्\n",
    "15030017a": "स ददर्शाश्रमं दूराद्राजर्षेस्तस्य धीमतः\n",
    "15030017c": "शतयूपस्य कौरव्य धृतराष्ट्रस्य चैव ह\n",
    "15030018a": "ततः प्रमुदितः सर्वो जनस्तद्वनमञ्जसा\n",
    "15030018c": "विवेश सुमहानादैरापूर्य भरतर्षभ\n",
    "15031001": "वैशंपायन उवाच\n",
    "15031001a": "ततस्ते पाण्डवा दूरादवतीर्य पदातयः\n",
    "15031001c": "अभिजग्मुर्नरपतेराश्रमं विनयानताः\n",
    "15031002a": "स च पौरजनः सर्वो ये च राष्ट्रनिवासिनः\n",
    "15031002c": "स्त्रियश्च कुरुमुख्यानां पद्भिरेवान्वयुस्तदा\n",
    "15031003a": "आश्रमं ते ततो जग्मुर्धृतराष्ट्रस्य पाण्डवाः\n",
    "15031003c": "शून्यं मृगगणाकीर्णं कदलीवनशोभितम्\n",
    "15031004a": "ततस्तत्र समाजग्मुस्तापसा विविधव्रताः\n",
    "15031004c": "पाण्डवानागतान्द्रष्टुं कौतूहलसमन्विताः\n",
    "15031005a": "तानपृच्छत्ततो राजा क्वासौ कौरववंशभृत्\n",
    "15031005c": "पिता ज्येष्ठो गतोऽस्माकमिति बाष्पपरिप्लुतः\n",
    "15031006a": "तमूचुस्ते ततो वाक्यं यमुनामवगाहितुम्\n",
    "15031006c": "पुष्पाणामुदकुम्भस्य चार्थे गत इति प्रभो\n",
    "15031007a": "तैराख्यातेन मार्गेण ततस्ते प्रययुस्तदा\n",
    "15031007c": "ददृशुश्चाविदूरे तान्सर्वानथ पदातयः\n",
    "15031008a": "ततस्ते सत्वरा जग्मुः पितुर्दर्शनकाङ्क्षिणः\n",
    "15031008c": "सहदेवस्तु वेगेन प्राधावद्येन सा पृथा\n",
    "15031009a": "सस्वनं प्ररुदन्धीमान्मातुः पादावुपस्पृशन्\n",
    "15031009c": "सा च बाष्पाविलमुखी प्रददर्श प्रियं सुतम्\n",
    "15031010a": "बाहुभ्यां संपरिष्वज्य समुन्नाम्य च पुत्रकम्\n",
    "15031010c": "गान्धार्याः कथयामास सहदेवमुपस्थितम्\n",
    "15031011a": "अनन्तरं च राजानं भीमसेनमथार्जुनम्\n",
    "15031011c": "नकुलं च पृथा दृष्ट्वा त्वरमाणोपचक्रमे\n",
    "15031012a": "सा ह्यग्रेऽगच्छत तयोर्दंपत्योर्हतपुत्रयोः\n",
    "15031012c": "कर्षन्ती तौ ततस्ते तां दृष्ट्वा संन्यपतन्भुवि\n",
    "15031013a": "तान्राजा स्वरयोगेन स्पर्शेन च महामनाः\n",
    "15031013c": "प्रत्यभिज्ञाय मेधावी समाश्वासयत प्रभुः\n",
    "15031014a": "ततस्ते बाष्पमुत्सृज्य गान्धारीसहितं नृपम्\n",
    "15031014c": "उपतस्थुर्महात्मानो मातरं च यथाविधि\n",
    "15031015a": "सर्वेषां तोयकलशाञ्जगृहुस्ते स्वयं तदा\n",
    "15031015c": "पाण्डवा लब्धसंज्ञास्ते मात्रा चाश्वासिताः पुनः\n",
    "15031016a": "ततो नार्यो नृसिंहानां स च योधजनस्तदा\n",
    "15031016c": "पौरजानपदाश्चैव ददृशुस्तं नराधिपम्\n",
    "15031017a": "निवेदयामास तदा जनं तं नामगोत्रतः\n",
    "15031017c": "युधिष्ठिरो नरपतिः स चैनान्प्रत्यपूजयत्\n",
    "15031018a": "स तैः परिवृतो मेने हर्षबाष्पाविलेक्षणः\n",
    "15031018c": "राजात्मानं गृहगतं पुरेव गजसाह्वये\n",
    "15031019a": "अभिवादितो वधूभिश्च कृष्णाद्याभिः स पार्थिवः\n",
    "15031019c": "गान्धार्या सहितो धीमान्कुन्त्या च प्रत्यनन्दत\n",
    "15031020a": "ततश्चाश्रममागच्छत्सिद्धचारणसेवितम्\n",
    "15031020c": "दिदृक्षुभिः समाकीर्णं नभस्तारागणैरिव\n",
    "15032001": "वैशंपायन उवाच\n",
    "15032001a": "स तैः सह नरव्याघ्रैर्भ्रातृभिर्भरतर्षभ\n",
    "15032001c": "राजा रुचिरपद्माक्षैरासां चक्रे तदाश्रमे\n",
    "15032002a": "तापसैश्च महाभागैर्नानादेशसमागतैः\n",
    "15032002c": "द्रष्टुं कुरुपतेः पुत्रान्पाण्डवान्पृथुवक्षसः\n",
    "15032003a": "तेऽब्रुवञ्ज्ञातुमिच्छामः कतमोऽत्र युधिष्ठिरः\n",
    "15032003c": "भीमार्जुनयमाश्चैव द्रौपदी च यशस्विनी\n",
    "15032004a": "तानाचख्यौ तदा सूतः सर्वान्नामाभिनामतः\n",
    "15032004c": "संजयो द्रौपदीं चैव सर्वाश्चान्याः कुरुस्त्रियः\n",
    "15032005a": "य एष जाम्बूनदशुद्धगौर;तनुर्महासिंह इव प्रवृद्धः\n",
    "15032005c": "प्रचण्डघोणः पृथुदीर्घनेत्र;स्ताम्रायतास्यः कुरुराज एषः\n",
    "15032006a": "अयं पुनर्मत्तगजेन्द्रगामी; प्रतप्तचामीकरशुद्धगौरः\n",
    "15032006c": "पृथ्वायतांसः पृथुदीर्घबाहु;र्वृकोदरः पश्यत पश्यतैनम्\n",
    "15032007a": "यस्त्वेष पार्श्वेऽस्य महाधनुष्मा;ञ्श्यामो युवा वारणयूथपाभः\n",
    "15032007c": "सिंहोन्नतांसो गजखेलगामी; पद्मायताक्षोऽर्जुन एष वीरः\n",
    "15032008a": "कुन्तीसमीपे पुरुषोत्तमौ तु; यमाविमौ विष्णुमहेन्द्रकल्पौ\n",
    "15032008c": "मनुष्यलोके सकले समोऽस्ति; ययोर्न रूपे न बले न शीले\n",
    "15032009a": "इयं पुनः पद्मदलायताक्षी; मध्यं वयः किंचिदिव स्पृशन्ती\n",
    "15032009c": "नीलोत्पलाभा पुरदेवतेव; कृष्णा स्थिता मूर्तिमतीव लक्ष्मीः\n",
    "15032010a": "अस्यास्तु पार्श्वे कनकोत्तमाभा; यैषा प्रभा मूर्तिमतीव गौरी\n",
    "15032010c": "मध्ये स्थितैषा भगिनी द्विजाग्र्या; चक्रायुधस्याप्रतिमस्य तस्य\n",
    "15032011a": "इयं स्वसा राजचमूपतेस्तु; प्रवृद्धनीलोत्पलदामवर्णा\n",
    "15032011c": "पस्पर्ध कृष्णेन नृपः सदा यो; वृकोदरस्यैष परिग्रहोऽग्र्यः\n",
    "15032012a": "इयं च राज्ञो मगधाधिपस्य; सुता जरासंध इति श्रुतस्य\n",
    "15032012c": "यवीयसो माद्रवतीसुतस्य; भार्या मता चम्पकदामगौरी\n",
    "15032013a": "इन्दीवरश्यामतनुः स्थिता तु; यैषापरासन्नमहीतले च\n",
    "15032013c": "भार्या मता माद्रवतीसुतस्य; ज्येष्ठस्य सेयं कमलायताक्षी\n",
    "15032014a": "इयं तु निष्टप्तसुवर्णगौरी; राज्ञो विराटस्य सुता सपुत्रा\n",
    "15032014c": "भार्याभिमन्योर्निहतो रणे यो; द्रोणादिभिस्तैर्विरथो रथस्थैः\n",
    "15032015a": "एतास्तु सीमन्तशिरोरुहा याः; शुक्लोत्तरीया नरराजपत्न्यः\n",
    "15032015c": "राज्ञोऽस्य वृद्धस्य परंशताख्याः; स्नुषा विवीरा हतपुत्रनाथाः\n",
    "15032016a": "एता यथामुख्यमुदाहृता वो; ब्राह्मण्यभावादृजुबुद्धिसत्त्वाः\n",
    "15032016c": "सर्वा भवद्भिः परिपृच्छ्यमाना; नरेन्द्रपत्न्यः सुविशुद्धसत्त्वाः\n",
    "15032017a": "एवं स राजा कुरुवृद्धवर्यः; समागतस्तैर्नरदेवपुत्रैः\n",
    "15032017c": "पप्रच्छ सर्वान्कुशलं तदानीं; गतेषु सर्वेष्वथ तापसेषु\n",
    "15032018a": "योधेषु चाप्याश्रममण्डलं तं; मुक्त्वा निविष्टेषु विमुच्य पत्रम्\n",
    "15032018c": "स्त्रीवृद्धबाले च सुसंनिविष्टे; यथार्हतः कुशलं पर्यपृच्छत्\n",
    "15033001": "धृतराष्ट्र उवाच\n",
    "15033001a": "युधिष्ठिर महाबाहो कच्चित्तात कुशल्यसि\n",
    "15033001c": "सहितो भ्रातृभिः सर्वैः पौरजानपदैस्तथा\n",
    "15033002a": "ये च त्वामुपजीवन्ति कच्चित्तेऽपि निरामयाः\n",
    "15033002c": "सचिवा भृत्यवर्गाश्च गुरवश्चैव ते विभो\n",
    "15033003a": "कच्चिद्वर्तसि पौराणीं वृत्तिं राजर्षिसेविताम्\n",
    "15033003c": "कच्चिद्दायाननुच्छिद्य कोशस्तेऽभिप्रपूर्यते\n",
    "15033004a": "अरिमध्यस्थमित्रेषु वर्तसे चानुरूपतः\n",
    "15033004c": "ब्राह्मणानग्रहारैर्वा यथावदनुपश्यसि\n",
    "15033005a": "कच्चित्ते परितुष्यन्ति शीलेन भरतर्षभ\n",
    "15033005c": "शत्रवो गुरवः पौरा भृत्या वा स्वजनोऽपि वा\n",
    "15033006a": "कच्चिद्यजसि राजेन्द्र श्रद्धावान्पितृदेवताः\n",
    "15033006c": "अतिथींश्चान्नपानेन कच्चिदर्चसि भारत\n",
    "15033007a": "कच्चिच्च विषये विप्राः स्वकर्मनिरतास्तव\n",
    "15033007c": "क्षत्रिया वैश्यवर्गा वा शूद्रा वापि कुटुम्बिनः\n",
    "15033008a": "कच्चित्स्त्रीबालवृद्धं ते न शोचति न याचते\n",
    "15033008c": "जामयः पूजिताः कच्चित्तव गेहे नरर्षभ\n",
    "15033009a": "कच्चिद्राजर्षिवंशोऽयं त्वामासाद्य महीपतिम्\n",
    "15033009c": "यथोचितं महाराज यशसा नावसीदति\n",
    "15033010": "वैशंपायन उवाच\n",
    "15033010a": "इत्येवंवादिनं तं स न्यायवित्प्रत्यभाषत\n",
    "15033010c": "कुशलप्रश्नसंयुक्तं कुशलो वाक्यकर्मणि\n",
    "15033011a": "कच्चित्ते वर्धते राजंस्तपो मन्दश्रमस्य ते\n",
    "15033011c": "अपि मे जननी चेयं शुश्रूषुर्विगतक्लमा\n",
    "15033011e": "अप्यस्याः सफलो राजन्वनवासो भविष्यति\n",
    "15033012a": "इयं च माता ज्येष्ठा मे शीतवाताध्वकर्शिता\n",
    "15033012c": "घोरेण तपसा युक्ता देवी कच्चिन्न शोचति\n",
    "15033013a": "हतान्पुत्रान्महावीर्यान्क्षत्रधर्मपरायणान्\n",
    "15033013c": "नापध्यायति वा कच्चिदस्मान्पापकृतः सदा\n",
    "15033014a": "क्व चासौ विदुरो राजन्नैनं पश्यामहे वयम्\n",
    "15033014c": "संजयः कुशली चायं कच्चिन्नु तपसि स्थितः\n",
    "15033015a": "इत्युक्तः प्रत्युवाचेदं धृतराष्ट्रो जनाधिपम्\n",
    "15033015c": "कुशली विदुरः पुत्र तपो घोरं समास्थितः\n",
    "15033016a": "वायुभक्षो निराहारः कृशो धमनिसंततः\n",
    "15033016c": "कदाचिद्दृश्यते विप्रैः शून्येऽस्मिन्कानने क्वचित्\n",
    "15033017a": "इत्येवं वदतस्तस्य जटी वीटामुखः कृशः\n",
    "15033017c": "दिग्वासा मलदिग्धाङ्गो वनरेणुसमुक्षितः\n",
    "15033018a": "दूरादालक्षितः क्षत्ता तत्राख्यातो महीपतेः\n",
    "15033018c": "निवर्तमानः सहसा जनं दृष्ट्वाश्रमं प्रति\n",
    "15033019a": "तमन्वधावन्नृपतिरेक एव युधिष्ठिरः\n",
    "15033019c": "प्रविशन्तं वनं घोरं लक्ष्यालक्ष्यं क्वचित्क्वचित्\n",
    "15033020a": "भो भो विदुर राजाहं दयितस्ते युधिष्ठिरः\n",
    "15033020c": "इति ब्रुवन्नरपतिस्तं यत्नादभ्यधावत\n",
    "15033021a": "ततो विविक्त एकान्ते तस्थौ बुद्धिमतां वरः\n",
    "15033021c": "विदुरो वृक्षमाश्रित्य कंचित्तत्र वनान्तरे\n",
    "15033022a": "तं राजा क्षीणभूयिष्ठमाकृतीमात्रसूचितम्\n",
    "15033022c": "अभिजज्ञे महाबुद्धिं महाबुद्धिर्युधिष्ठिरः\n",
    "15033023a": "युधिष्ठिरोऽहमस्मीति वाक्यमुक्त्वाग्रतः स्थितः\n",
    "15033023c": "विदुरस्याश्रवे राजा स च प्रत्याह संज्ञया\n",
    "15033024a": "ततः सोऽनिमिषो भूत्वा राजानं समुदैक्षत\n",
    "15033024c": "संयोज्य विदुरस्तस्मिन्दृष्टिं दृष्ट्या समाहितः\n",
    "15033025a": "विवेश विदुरो धीमान्गात्रैर्गात्राणि चैव ह\n",
    "15033025c": "प्राणान्प्राणेषु च दधदिन्द्रियाणीन्द्रियेषु च\n",
    "15033026a": "स योगबलमास्थाय विवेश नृपतेस्तनुम्\n",
    "15033026c": "विदुरो धर्मराजस्य तेजसा प्रज्वलन्निव\n",
    "15033027a": "विदुरस्य शरीरं तत्तथैव स्तब्धलोचनम्\n",
    "15033027c": "वृक्षाश्रितं तदा राजा ददर्श गतचेतनम्\n",
    "15033028a": "बलवन्तं तथात्मानं मेने बहुगुणं तदा\n",
    "15033028c": "धर्मराजो महातेजास्तच्च सस्मार पाण्डवः\n",
    "15033029a": "पौराणमात्मनः सर्वं विद्यावान्स विशां पते\n",
    "15033029c": "योगधर्मं महातेजा व्यासेन कथितं यथा\n",
    "15033030a": "धर्मराजस्तु तत्रैनं संचस्कारयिषुस्तदा\n",
    "15033030c": "दग्धुकामोऽभवद्विद्वानथ वै वागभाषत\n",
    "15033031a": "भो भो राजन्न दग्धव्यमेतद्विदुरसंज्ञकम्\n",
    "15033031c": "कलेवरमिहैतत्ते धर्म एष सनातनः\n",
    "15033032a": "लोकाः संतानका नाम भविष्यन्त्यस्य पार्थिव\n",
    "15033032c": "यतिधर्ममवाप्तोऽसौ नैव शोच्यः परंतप\n",
    "15033033a": "इत्युक्तो धर्मराजः स विनिवृत्य ततः पुनः\n",
    "15033033c": "राज्ञो वैचित्रवीर्यस्य तत्सर्वं प्रत्यवेदयत्\n",
    "15033034a": "ततः स राजा द्युतिमान्स च सर्वो जनस्तदा\n",
    "15033034c": "भीमसेनादयश्चैव परं विस्मयमागताः\n",
    "15033035a": "तच्छ्रुत्वा प्रीतिमान्राजा भूत्वा धर्मजमब्रवीत्\n",
    "15033035c": "आपो मूलं फलं चैव ममेदं प्रतिगृह्यताम्\n",
    "15033036a": "यदन्नो हि नरो राजंस्तदन्नोऽस्यातिथिः स्मृतः\n",
    "15033036c": "इत्युक्तः स तथेत्येव प्राह धर्मात्मजो नृपम्\n",
    "15033036e": "फलं मूलं च बुभुजे राज्ञा दत्तं सहानुजः\n",
    "15033037a": "ततस्ते वृक्षमूलेषु कृतवासपरिग्रहाः\n",
    "15033037c": "तां रात्रिं न्यवसन्सर्वे फलमूलजलाशनाः\n",
    "15034001": "वैशंपायन उवाच\n",
    "15034001a": "एवं सा रजनी तेषामाश्रमे पुण्यकर्मणाम्\n",
    "15034001c": "शिवा नक्षत्रसंपन्ना सा व्यतीयाय भारत\n",
    "15034002a": "तत्र तत्र कथाश्चासंस्तेषां धर्मार्थलक्षणाः\n",
    "15034002c": "विचित्रपदसंचारा नानाश्रुतिभिरन्विताः\n",
    "15034003a": "पाण्डवास्त्वभितो मातुर्धरण्यां सुषुपुस्तदा\n",
    "15034003c": "उत्सृज्य सुमहार्हाणि शयनानि नराधिप\n",
    "15034004a": "यदाहारोऽभवद्राजा धृतराष्ट्रो महामनाः\n",
    "15034004c": "तदाहारा नृवीरास्ते न्यवसंस्तां निशां तदा\n",
    "15034005a": "व्यतीतायां तु शर्वर्यां कृतपूर्वाह्णिकक्रियः\n",
    "15034005c": "भ्रातृभिः सह कौन्तेयो ददर्शाश्रममण्डलम्\n",
    "15034006a": "सान्तःपुरपरीवारः सभृत्यः सपुरोहितः\n",
    "15034006c": "यथासुखं यथोद्देशं धृतराष्ट्राभ्यनुज्ञया\n",
    "15034007a": "ददर्श तत्र वेदीश्च संप्रज्वलितपावकाः\n",
    "15034007c": "कृताभिषेकैर्मुनिभिर्हुताग्निभिरुपस्थिताः\n",
    "15034008a": "वानेयपुष्पनिकरैराज्यधूमोद्गमैरपि\n",
    "15034008c": "ब्राह्मेण वपुषा युक्ता युक्ता मुनिगणैश्च ताः\n",
    "15034009a": "मृगयूथैरनुद्विग्नैस्तत्र तत्र समाश्रितैः\n",
    "15034009c": "अशङ्कितैः पक्षिगणैः प्रगीतैरिव च प्रभो\n",
    "15034010a": "केकाभिर्नीलकण्ठानां दात्यूहानां च कूजितैः\n",
    "15034010c": "कोकिलानां च कुहरैः शुभैः श्रुतिमनोहरैः\n",
    "15034011a": "प्राधीतद्विजघोषैश्च क्वचित्क्वचिदलंकृतम्\n",
    "15034011c": "फलमूलसमुद्वाहैर्महद्भिश्चोपशोभितम्\n",
    "15034012a": "ततः स राजा प्रददौ तापसार्थमुपाहृतान्\n",
    "15034012c": "कलशान्काञ्चनान्राजंस्तथैवौदुम्बरानपि\n",
    "15034013a": "अजिनानि प्रवेणीश्च स्रुक्स्रुवं च महीपतिः\n",
    "15034013c": "कमण्डलूंस्तथा स्थालीः पिठराणि च भारत\n",
    "15034014a": "भाजनानि च लौहानि पात्रीश्च विविधा नृप\n",
    "15034014c": "यद्यदिच्छति यावच्च यदन्यदपि काङ्क्षितम्\n",
    "15034015a": "एवं स राजा धर्मात्मा परीत्याश्रममण्डलम्\n",
    "15034015c": "वसु विश्राण्य तत्सर्वं पुनरायान्महीपतिः\n",
    "15034016a": "कृताह्निकं च राजानं धृतराष्ट्रं मनीषिणम्\n",
    "15034016c": "ददर्शासीनमव्यग्रं गान्धारीसहितं तदा\n",
    "15034017a": "मातरं चाविदूरस्थां शिष्यवत्प्रणतां स्थिताम्\n",
    "15034017c": "कुन्तीं ददर्श धर्मात्मा सततं धर्मचारिणीम्\n",
    "15034018a": "स तमभ्यर्च्य राजानं नाम संश्राव्य चात्मनः\n",
    "15034018c": "निषीदेत्यभ्यनुज्ञातो बृस्यामुपविवेश ह\n",
    "15034019a": "भीमसेनादयश्चैव पाण्डवाः कौरवर्षभम्\n",
    "15034019c": "अभिवाद्योपसंगृह्य निषेदुः पार्थिवाज्ञया\n",
    "15034020a": "स तैः परिवृतो राजा शुशुभेऽतीव कौरवः\n",
    "15034020c": "बिभ्रद्ब्राह्मीं श्रियं दीप्तां देवैरिव बृहस्पतिः\n",
    "15034021a": "तथा तेषूपविष्टेषु समाजग्मुर्महर्षयः\n",
    "15034021c": "शतयूपप्रभृतयः कुरुक्षेत्रनिवासिनः\n",
    "15034022a": "व्यासश्च भगवान्विप्रो देवर्षिगणपूजितः\n",
    "15034022c": "वृतः शिष्यैर्महातेजा दर्शयामास तं नृपम्\n",
    "15034023a": "ततः स राजा कौरव्यः कुन्तीपुत्रश्च वीर्यवान्\n",
    "15034023c": "भीमसेनादयश्चैव समुत्थायाभ्यपूजयन्\n",
    "15034024a": "समागतस्ततो व्यासः शतयूपादिभिर्वृतः\n",
    "15034024c": "धृतराष्ट्रं महीपालमास्यतामित्यभाषत\n",
    "15034025a": "नवं तु विष्टरं कौश्यं कृष्णाजिनकुशोत्तरम्\n",
    "15034025c": "प्रतिपेदे तदा व्यासस्तदर्थमुपकल्पितम्\n",
    "15034026a": "ते च सर्वे द्विजश्रेष्ठा विष्टरेषु समन्ततः\n",
    "15034026c": "द्वैपायनाभ्यनुज्ञाता निषेदुर्विपुलौजसः\n",
    "15035001": "वैशंपायन उवाच\n",
    "15035001a": "तथा समुपविष्टेषु पाण्डवेषु महात्मसु\n",
    "15035001c": "व्यासः सत्यवतीपुत्रः प्रोवाचामन्त्र्य पार्थिवम्\n",
    "15035002a": "धृतराष्ट्र महाबाहो कच्चित्ते वर्धते तपः\n",
    "15035002c": "कच्चिन्मनस्ते प्रीणाति वनवासे नराधिप\n",
    "15035003a": "कच्चिद्धृदि न ते शोको राजन्पुत्रविनाशजः\n",
    "15035003c": "कच्चिज्ज्ञानानि सर्वाणि प्रसन्नानि तवानघ\n",
    "15035004a": "कच्चिद्बुद्धिं दृढां कृत्वा चरस्यारण्यकं विधिम्\n",
    "15035004c": "कच्चिद्वधूश्च गान्धारी न शोकेनाभिभूयते\n",
    "15035005a": "महाप्रज्ञा बुद्धिमती देवी धर्मार्थदर्शिनी\n",
    "15035005c": "आगमापायतत्त्वज्ञा कच्चिदेषा न शोचति\n",
    "15035006a": "कच्चित्कुन्ती च राजंस्त्वां शुश्रूषुरनहंकृता\n",
    "15035006c": "या परित्यज्य राज्यं स्वं गुरुशुश्रूषणे रता\n",
    "15035007a": "कच्चिद्धर्मसुतो राजा त्वया प्रीत्याभिनन्दितः\n",
    "15035007c": "भीमार्जुनयमाश्चैव कच्चिदेतेऽपि सान्त्विताः\n",
    "15035008a": "कच्चिन्नन्दसि दृष्ट्वैतान्कच्चित्ते निर्मलं मनः\n",
    "15035008c": "कच्चिद्विशुद्धभावोऽसि जातज्ञानो नराधिप\n",
    "15035009a": "एतद्धि त्रितयं श्रेष्ठं सर्वभूतेषु भारत\n",
    "15035009c": "निर्वैरता महाराज सत्यमद्रोह एव च\n",
    "15035010a": "कच्चित्ते नानुतापोऽस्ति वनवासेन भारत\n",
    "15035010c": "स्वदते वन्यमन्नं वा मुनिवासांसि वा विभो\n",
    "15035011a": "विदितं चापि मे राजन्विदुरस्य महात्मनः\n",
    "15035011c": "गमनं विधिना येन धर्मस्य सुमहात्मनः\n",
    "15035012a": "माण्डव्यशापाद्धि स वै धर्मो विदुरतां गतः\n",
    "15035012c": "महाबुद्धिर्महायोगी महात्मा सुमहामनाः\n",
    "15035013a": "बृहस्पतिर्वा देवेषु शुक्रो वाप्यसुरेषु यः\n",
    "15035013c": "न तथा बुद्धिसंपन्नो यथा स पुरुषर्षभः\n",
    "15035014a": "तपोबलव्ययं कृत्वा सुमहच्चिरसंभृतम्\n",
    "15035014c": "माण्डव्येनर्षिणा धर्मो ह्यभिभूतः सनातनः\n",
    "15035015a": "नियोगाद्ब्रह्मणः पूर्वं मया स्वेन बलेन च\n",
    "15035015c": "वैचित्रवीर्यके क्षेत्रे जातः स सुमहामतिः\n",
    "15035016a": "भ्राता तव महाराज देवदेवः सनातनः\n",
    "15035016c": "धारणाच्छ्रेयसो ध्यानाद्यं धर्मं कवयो विदुः\n",
    "15035017a": "सत्येन संवर्धयति दमेन नियमेन च\n",
    "15035017c": "अहिंसया च दानेन तपसा च सनातनः\n",
    "15035018a": "येन योगबलाज्जातः कुरुराजो युधिष्ठिरः\n",
    "15035018c": "धर्म इत्येष नृपते प्राज्ञेनामितबुद्धिना\n",
    "15035019a": "यथा ह्यग्निर्यथा वायुर्यथापः पृथिवी यथा\n",
    "15035019c": "यथाकाशं तथा धर्म इह चामुत्र च स्थितः\n",
    "15035020a": "सर्वगश्चैव कौरव्य सर्वं व्याप्य चराचरम्\n",
    "15035020c": "दृश्यते देवदेवः स सिद्धैर्निर्दग्धकिल्बिषैः\n",
    "15035021a": "यो हि धर्मः स विदुरो विदुरो यः स पाण्डवः\n",
    "15035021c": "स एष राजन्वश्यस्ते पाण्डवः प्रेष्यवत्स्थितः\n",
    "15035022a": "प्रविष्टः स स्वमात्मानं भ्राता ते बुद्धिसत्तमः\n",
    "15035022c": "दिष्ट्या महात्मा कौन्तेयं महायोगबलान्वितः\n",
    "15035023a": "त्वां चापि श्रेयसा योक्ष्ये नचिराद्भरतर्षभ\n",
    "15035023c": "संशयच्छेदनार्थं हि प्राप्तं मां विद्धि पुत्रक\n",
    "15035024a": "न कृतं यत्पुरा कैश्चित्कर्म लोके महर्षिभिः\n",
    "15035024c": "आश्चर्यभूतं तपसः फलं संदर्शयामि वः\n",
    "15035025a": "किमिच्छसि महीपाल मत्तः प्राप्तुममानुषम्\n",
    "15035025c": "द्रष्टुं स्प्रष्टुमथ श्रोतुं वद कर्तास्मि तत्तथा\n",
    "15036001": "जनमेजय उवाच\n",
    "15036001a": "वनवासं गते विप्र धृतराष्ट्रे महीपतौ\n",
    "15036001c": "सभार्ये नृपशार्दूले वध्वा कुन्त्या समन्विते\n",
    "15036002a": "विदुरे चापि संसिद्धे धर्मराजं व्यपाश्रिते\n",
    "15036002c": "वसत्सु पाण्डुपुत्रेषु सर्वेष्वाश्रममण्डले\n",
    "15036003a": "यत्तदाश्चर्यमिति वै करिष्यामीत्युवाच ह\n",
    "15036003c": "व्यासः परमतेजस्वी महर्षिस्तद्वदस्व मे\n",
    "15036004a": "वनवासे च कौरव्यः कियन्तं कालमच्युतः\n",
    "15036004c": "युधिष्ठिरो नरपतिर्न्यवसत्सजनो द्विज\n",
    "15036005a": "किमाहाराश्च ते तत्र ससैन्या न्यवसन्प्रभो\n",
    "15036005c": "सान्तःपुरा महात्मान इति तद्ब्रूहि मेऽनघ\n",
    "15036006": "वैशंपायन उवाच\n",
    "15036006a": "तेऽनुज्ञातास्तदा राजन्कुरुराजेन पाण्डवाः\n",
    "15036006c": "विविधान्यन्नपानानि विश्राम्यानुभवन्ति ते\n",
    "15036007a": "मासमेकं विजह्रुस्ते ससैन्यान्तःपुरा वने\n",
    "15036007c": "अथ तत्रागमद्व्यासो यथोक्तं ते मयानघ\n",
    "15036008a": "तथा तु तेषां सर्वेषां कथाभिर्नृपसंनिधौ\n",
    "15036008c": "व्यासमन्वासतां राजन्नाजग्मुर्मुनयोऽपरे\n",
    "15036009a": "नारदः पर्वतश्चैव देवलश्च महातपाः\n",
    "15036009c": "विश्वावसुस्तुम्बुरुश्च चित्रसेनश्च भारत\n",
    "15036010a": "तेषामपि यथान्यायं पूजां चक्रे महामनाः\n",
    "15036010c": "धृतराष्ट्राभ्यनुज्ञातः कुरुराजो युधिष्ठिरः\n",
    "15036011a": "निषेदुस्ते ततः सर्वे पूजां प्राप्य युधिष्ठिरात्\n",
    "15036011c": "आसनेष्वथ पुण्येषु बर्हिष्केषु वरेषु च\n",
    "15036012a": "तेषु तत्रोपविष्टेषु स तु राजा महामतिः\n",
    "15036012c": "पाण्डुपुत्रैः परिवृतो निषसाद कुरूद्वहः\n",
    "15036013a": "गान्धारी चैव कुन्ती च द्रौपदी सात्वती तथा\n",
    "15036013c": "स्त्रियश्चान्यास्तथान्याभिः सहोपविविशुस्ततः\n",
    "15036014a": "तेषां तत्र कथा दिव्या धर्मिष्ठाश्चाभवन्नृप\n",
    "15036014c": "ऋषीणां च पुराणानां देवासुरविमिश्रिताः\n",
    "15036015a": "ततः कथान्ते व्यासस्तं प्रज्ञाचक्षुषमीश्वरम्\n",
    "15036015c": "प्रोवाच वदतां श्रेष्ठः पुनरेव स तद्वचः\n",
    "15036015e": "प्रीयमाणो महातेजाः सर्ववेदविदां वरः\n",
    "15036016a": "विदितं मम राजेन्द्र यत्ते हृदि विवक्षितम्\n",
    "15036016c": "दह्यमानस्य शोकेन तव पुत्रकृतेन वै\n",
    "15036017a": "गान्धार्याश्चैव यद्दुःखं हृदि तिष्ठति पार्थिव\n",
    "15036017c": "कुन्त्याश्च यन्महाराज द्रौपद्याश्च हृदि स्थितम्\n",
    "15036018a": "यच्च धारयते तीव्रं दुःखं पुत्रविनाशजम्\n",
    "15036018c": "सुभद्रा कृष्णभगिनी तच्चापि विदितं मम\n",
    "15036019a": "श्रुत्वा समागममिमं सर्वेषां वस्ततो नृप\n",
    "15036019c": "संशयच्छेदनायाहं प्राप्तः कौरवनन्दन\n",
    "15036020a": "इमे च देवगन्धर्वाः सर्वे चैव महर्षयः\n",
    "15036020c": "पश्यन्तु तपसो वीर्यमद्य मे चिरसंभृतम्\n",
    "15036021a": "तदुच्यतां महाबाहो कं कामं प्रदिशामि ते\n",
    "15036021c": "प्रवणोऽस्मि वरं दातुं पश्य मे तपसो बलम्\n",
    "15036022a": "एवमुक्तः स राजेन्द्रो व्यासेनामितबुद्धिना\n",
    "15036022c": "मुहूर्तमिव संचिन्त्य वचनायोपचक्रमे\n",
    "15036023a": "धन्योऽस्म्यनुगृहीतोऽस्मि सफलं जीवितं च मे\n",
    "15036023c": "यन्मे समागमोऽद्येह भवद्भिः सह साधुभिः\n",
    "15036024a": "अद्य चाप्यवगच्छामि गतिमिष्टामिहात्मनः\n",
    "15036024c": "भवद्भिर्ब्रह्मकल्पैर्यत्समेतोऽहं तपोधनाः\n",
    "15036025a": "दर्शनादेव भवतां पूतोऽहं नात्र संशयः\n",
    "15036025c": "विद्यते न भयं चापि परलोकान्ममानघाः\n",
    "15036026a": "किं तु तस्य सुदुर्बुद्धेर्मन्दस्यापनयैर्भृशम्\n",
    "15036026c": "दूयते मे मनो नित्यं स्मरतः पुत्रगृद्धिनः\n",
    "15036027a": "अपापाः पाण्डवा येन निकृताः पापबुद्धिना\n",
    "15036027c": "घातिता पृथिवी चेयं सहसा सनरद्विपा\n",
    "15036028a": "राजानश्च महात्मानो नानाजनपदेश्वराः\n",
    "15036028c": "आगम्य मम पुत्रार्थे सर्वे मृत्युवशं गताः\n",
    "15036029a": "ये ते पुत्रांश्च दाराश्च प्राणांश्च मनसः प्रियान्\n",
    "15036029c": "परित्यज्य गताः शूराः प्रेतराजनिवेशनम्\n",
    "15036030a": "का नु तेषां गतिर्ब्रह्मन्मित्रार्थे ये हता मृधे\n",
    "15036030c": "तथैव पुत्रपौत्राणां मम ये निहता युधि\n",
    "15036031a": "दूयते मे मनोऽभीक्ष्णं घातयित्वा महाबलम्\n",
    "15036031c": "भीष्मं शांतनवं वृद्धं द्रोणं च द्विजसत्तमम्\n",
    "15036032a": "मम पुत्रेण मूढेन पापेन सुहृदद्विषा\n",
    "15036032c": "क्षयं नीतं कुलं दीप्तं पृथिवीराज्यमिच्छता\n",
    "15036033a": "एतत्सर्वमनुस्मृत्य दह्यमानो दिवानिशम्\n",
    "15036033c": "न शान्तिमधिगच्छामि दुःखशोकसमाहतः\n",
    "15036033e": "इति मे चिन्तयानस्य पितः शर्म न विद्यते\n",
    "15037001": "वैशंपायन उवाच\n",
    "15037001a": "तच्छ्रुत्वा विविधं तस्य राजर्षेः परिदेवितम्\n",
    "15037001c": "पुनर्नवीकृतः शोको गान्धार्या जनमेजय\n",
    "15037002a": "कुन्त्या द्रुपदपुत्र्याश्च सुभद्रायास्तथैव च\n",
    "15037002c": "तासां च वरनारीणां वधूनां कौरवस्य ह\n",
    "15037003a": "पुत्रशोकसमाविष्टा गान्धारी त्विदमब्रवीत्\n",
    "15037003c": "श्वशुरं बद्धनयना देवी प्राञ्जलिरुत्थिता\n",
    "15037004a": "षोडशेमानि वर्षाणि गतानि मुनिपुंगव\n",
    "15037004c": "अस्य राज्ञो हतान्पुत्राञ्शोचतो न शमो विभो\n",
    "15037005a": "पुत्रशोकसमाविष्टो निःश्वसन्ह्येष भूमिपः\n",
    "15037005c": "न शेते वसतीः सर्वा धृतराष्ट्रो महामुने\n",
    "15037006a": "लोकानन्यान्समर्थोऽसि स्रष्टुं सर्वांस्तपोबलात्\n",
    "15037006c": "किमु लोकान्तरगतान्राज्ञो दर्शयितुं सुतान्\n",
    "15037007a": "इयं च द्रौपदी कृष्णा हतज्ञातिसुता भृशम्\n",
    "15037007c": "शोचत्यतीव साध्वी ते स्नुषाणां दयिता स्नुषा\n",
    "15037008a": "तथा कृष्णस्य भगिनी सुभद्रा भद्रभाषिणी\n",
    "15037008c": "सौभद्रवधसंतप्ता भृशं शोचति भामिनी\n",
    "15037009a": "इयं च भूरिश्रवसो भार्या परमदुःखिता\n",
    "15037009c": "भर्तृव्यसनशोकार्ता न शेते वसतीः प्रभो\n",
    "15037010a": "यस्यास्तु श्वशुरो धीमान्बाह्लीकः स कुरूद्वहः\n",
    "15037010c": "निहतः सोमदत्तश्च पित्रा सह महारणे\n",
    "15037011a": "श्रीमच्चास्य महाबुद्धेः संग्रामेष्वपलायिनः\n",
    "15037011c": "पुत्रस्य ते पुत्रशतं निहतं यद्रणाजिरे\n",
    "15037012a": "तस्य भार्याशतमिदं पुत्रशोकसमाहतम्\n",
    "15037012c": "पुनः पुनर्वर्धयानं शोकं राज्ञो ममैव च\n",
    "15037012e": "तेनारम्भेण महता मामुपास्ते महामुने\n",
    "15037013a": "ये च शूरा महात्मानः श्वशुरा मे महारथाः\n",
    "15037013c": "सोमदत्तप्रभृतयः का नु तेषां गतिः प्रभो\n",
    "15037014a": "तव प्रसादाद्भगवन्विशोकोऽयं महीपतिः\n",
    "15037014c": "कुर्यात्कालमहं चैव कुन्ती चेयं वधूस्तव\n",
    "15037015a": "इत्युक्तवत्यां गान्धार्यां कुन्ती व्रतकृशानना\n",
    "15037015c": "प्रच्छन्नजातं पुत्रं तं सस्मारादित्यसंभवम्\n",
    "15037016a": "तामृषिर्वरदो व्यासो दूरश्रवणदर्शनः\n",
    "15037016c": "अपश्यद्दुःखितां देवीं मातरं सव्यसाचिनः\n",
    "15037017a": "तामुवाच ततो व्यासो यत्ते कार्यं विवक्षितम्\n",
    "15037017c": "तद्ब्रूहि त्वं महाप्राज्ञे यत्ते मनसि वर्तते\n",
    "15037018a": "ततः कुन्ती श्वशुरयोः प्रणम्य शिरसा तदा\n",
    "15037018c": "उवाच वाक्यं सव्रीडं विवृण्वाना पुरातनम्\n",
    "15038001": "कुन्त्युवाच\n",
    "15038001a": "भगवञ्श्वशुरो मेऽसि दैवतस्यापि दैवतम्\n",
    "15038001c": "स मे देवातिदेवस्त्वं शृणु सत्यां गिरं मम\n",
    "15038002a": "तपस्वी कोपनो विप्रो दुर्वासा नाम मे पितुः\n",
    "15038002c": "भिक्षामुपागतो भोक्तुं तमहं पर्यतोषयम्\n",
    "15038003a": "शौचेन त्वागसस्त्यागैः शुद्धेन मनसा तथा\n",
    "15038003c": "कोपस्थानेष्वपि महत्स्वकुप्यं न कदाचन\n",
    "15038004a": "स मे वरमदात्प्रीतः कृतमित्यहमब्रुवम्\n",
    "15038004c": "अवश्यं ते ग्रहीतव्यमिति मां सोऽब्रवीद्वचः\n",
    "15038005a": "ततः शापभयाद्विप्रमवोचं पुनरेव तम्\n",
    "15038005c": "एवमस्त्विति च प्राह पुनरेव स मां द्विजः\n",
    "15038006a": "धर्मस्य जननी भद्रे भवित्री त्वं वरानने\n",
    "15038006c": "वशे स्थास्यन्ति ते देवा यांस्त्वमावाहयिष्यसि\n",
    "15038007a": "इत्युक्त्वान्तर्हितो विप्रस्ततोऽहं विस्मिताभवम्\n",
    "15038007c": "न च सर्वास्ववस्थासु स्मृतिर्मे विप्रणश्यति\n",
    "15038008a": "अथ हर्म्यतलस्थाहं रविमुद्यन्तमीक्षती\n",
    "15038008c": "संस्मृत्य तदृषेर्वाक्यं स्पृहयन्ती दिवाकरम्\n",
    "15038008e": "स्थिताहं बालभावेन तत्र दोषमबुध्यती\n",
    "15038009a": "अथ देवः सहस्रांशुर्मत्समीपगतोऽभवत्\n",
    "15038009c": "द्विधा कृत्वात्मनो देहं भूमौ च गगनेऽपि च\n",
    "15038009e": "तताप लोकानेकेन द्वितीयेनागमच्च माम्\n",
    "15038010a": "स मामुवाच वेपन्तीं वरं मत्तो वृणीष्व ह\n",
    "15038010c": "गम्यतामिति तं चाहं प्रणम्य शिरसावदम्\n",
    "15038011a": "स मामुवाच तिग्मांशुर्वृथाह्वानं न ते क्षमम्\n",
    "15038011c": "धक्ष्यामि त्वां च विप्रं च येन दत्तो वरस्तव\n",
    "15038012a": "तमहं रक्षती विप्रं शापादनपराधिनम्\n",
    "15038012c": "पुत्रो मे त्वत्समो देव भवेदिति ततोऽब्रुवम्\n",
    "15038013a": "ततो मां तेजसाविश्य मोहयित्वा च भानुमान्\n",
    "15038013c": "उवाच भविता पुत्रस्तवेत्यभ्यगमद्दिवम्\n",
    "15038014a": "ततोऽहमन्तर्भवने पितुर्वृत्तान्तरक्षिणी\n",
    "15038014c": "गूढोत्पन्नं सुतं बालं जले कर्णमवासृजम्\n",
    "15038015a": "नूनं तस्यैव देवस्य प्रसादात्पुनरेव तु\n",
    "15038015c": "कन्याहमभवं विप्र यथा प्राह स मामृषिः\n",
    "15038016a": "स मया मूढया पुत्रो ज्ञायमानोऽप्युपेक्षितः\n",
    "15038016c": "तन्मां दहति विप्रर्षे यथा सुविदितं तव\n",
    "15038017a": "यदि पापमपापं वा तदेतद्विवृतं मया\n",
    "15038017c": "तन्मे भयं त्वं भगवन्व्यपनेतुमिहार्हसि\n",
    "15038018a": "यच्चास्य राज्ञो विदितं हृदिस्थं भवतोऽनघ\n",
    "15038018c": "तं चायं लभतां काममद्यैव मुनिसत्तम\n",
    "15038019a": "इत्युक्तः प्रत्युवाचेदं व्यासो वेदविदां वरः\n",
    "15038019c": "साधु सर्वमिदं तथ्यमेवमेव यथात्थ माम्\n",
    "15038020a": "अपराधश्च ते नास्ति कन्याभावं गता ह्यसि\n",
    "15038020c": "देवाश्चैश्वर्यवन्तो वै शरीराण्याविशन्ति वै\n",
    "15038021a": "सन्ति देवनिकायाश्च संकल्पाज्जनयन्ति ये\n",
    "15038021c": "वाचा दृष्ट्या तथा स्पर्शात्संघर्षेणेति पञ्चधा\n",
    "15038022a": "मनुष्यधर्मो दैवेन धर्मेण न हि युज्यते\n",
    "15038022c": "इति कुन्ति व्यजानीहि व्येतु ते मानसो ज्वरः\n",
    "15038023a": "सर्वं बलवतां पथ्यं सर्वं बलवतां शुचि\n",
    "15038023c": "सर्वं बलवतां धर्मः सर्वं बलवतां स्वकम्\n",
    "15039001": "व्यास उवाच\n",
    "15039001a": "भद्रे द्रक्ष्यसि गान्धारि पुत्रान्भ्रातॄन्सखींस्तथा\n",
    "15039001c": "वधूश्च पतिभिः सार्धं निशि सुप्तोत्थिता इव\n",
    "15039002a": "कर्णं द्रक्ष्यति कुन्ती च सौभद्रं चापि यादवी\n",
    "15039002c": "द्रौपदी पञ्च पुत्रांश्च पितॄन्भ्रातॄंस्तथैव च\n",
    "15039003a": "पूर्वमेवैष हृदये व्यवसायोऽभवन्मम\n",
    "15039003c": "यथास्मि चोदितो राज्ञा भवत्या पृथयैव च\n",
    "15039004a": "न ते शोच्या महात्मानः सर्व एव नरर्षभाः\n",
    "15039004c": "क्षत्रधर्मपराः सन्तस्तथा हि निधनं गताः\n",
    "15039005a": "भवितव्यमवश्यं तत्सुरकार्यमनिन्दिते\n",
    "15039005c": "अवतेरुस्ततः सर्वे देवभागैर्महीतलम्\n",
    "15039006a": "गन्धर्वाप्सरसश्चैव पिशाचा गुह्यराक्षसाः\n",
    "15039006c": "तथा पुण्यजनाश्चैव सिद्धा देवर्षयोऽपि च\n",
    "15039007a": "देवाश्च दानवाश्चैव तथा ब्रह्मर्षयोऽमलाः\n",
    "15039007c": "त एते निधनं प्राप्ताः कुरुक्षेत्रे रणाजिरे\n",
    "15039008a": "गन्धर्वराजो यो धीमान्धृतराष्ट्र इति श्रुतः\n",
    "15039008c": "स एव मानुषे लोके धृतराष्ट्रः पतिस्तव\n",
    "15039009a": "पाण्डुं मरुद्गणं विद्धि विशिष्टतममच्युतम्\n",
    "15039009c": "धर्मस्यांशोऽभवत्क्षत्ता राजा चायं युधिष्ठिरः\n",
    "15039010a": "कलिं दुर्योधनं विद्धि शकुनिं द्वापरं तथा\n",
    "15039010c": "दुःशासनादीन्विद्धि त्वं राक्षसाञ्शुभदर्शने\n",
    "15039011a": "मरुद्गणाद्भीमसेनं बलवन्तमरिंदमम्\n",
    "15039011c": "विद्धि च त्वं नरमृषिमिमं पार्थं धनंजयम्\n",
    "15039011e": "नारायणं हृषीकेशमश्विनौ यमजावुभौ\n",
    "15039012a": "द्विधा कृत्वात्मनो देहमादित्यं तपतां वरम्\n",
    "15039012c": "लोकांश्च तापयानं वै विद्धि कर्णं च शोभने\n",
    "15039012e": "यश्च वैरार्थमुद्भूतः संघर्षजननस्तथा\n",
    "15039013a": "यश्च पाण्डवदायादो हतः षड्भिर्महारथैः\n",
    "15039013c": "स सोम इह सौभद्रो योगादेवाभवद्द्विधा\n",
    "15039014a": "द्रौपद्या सह संभूतं धृष्टद्युम्नं च पावकात्\n",
    "15039014c": "अग्नेर्भागं शुभं विद्धि राक्षसं तु शिखण्डिनम्\n",
    "15039015a": "द्रोणं बृहस्पतेर्भागं विद्धि द्रौणिं च रुद्रजम्\n",
    "15039015c": "भीष्मं च विद्धि गाङ्गेयं वसुं मानुषतां गतम्\n",
    "15039016a": "एवमेते महाप्राज्ञे देवा मानुष्यमेत्य हि\n",
    "15039016c": "ततः पुनर्गताः स्वर्गं कृते कर्मणि शोभने\n",
    "15039017a": "यच्च वो हृदि सर्वेषां दुःखमेनच्चिरं स्थितम्\n",
    "15039017c": "तदद्य व्यपनेष्यामि परलोककृताद्भयात्\n",
    "15039018a": "सर्वे भवन्तो गच्छन्तु नदीं भागीरथीं प्रति\n",
    "15039018c": "तत्र द्रक्ष्यथ तान्सर्वान्ये हतास्मिन्रणाजिरे\n",
    "15039019": "वैशंपायन उवाच\n",
    "15039019a": "इति व्यासस्य वचनं श्रुत्वा सर्वो जनस्तदा\n",
    "15039019c": "महता सिंहनादेन गङ्गामभिमुखो ययौ\n",
    "15039020a": "धृतराष्ट्रश्च सामात्यः प्रययौ सह पाण्डवैः\n",
    "15039020c": "सहितो मुनिशार्दूलैर्गन्धर्वैश्च समागतैः\n",
    "15039021a": "ततो गङ्गां समासाद्य क्रमेण स जनार्णवः\n",
    "15039021c": "निवासमकरोत्सर्वो यथाप्रीति यथासुखम्\n",
    "15039022a": "राजा च पाण्डवैः सार्धमिष्टे देशे सहानुगः\n",
    "15039022c": "निवासमकरोद्धीमान्सस्त्रीवृद्धपुरःसरः\n",
    "15039023a": "जगाम तदहश्चापि तेषां वर्षशतं यथा\n",
    "15039023c": "निशां प्रतीक्षमाणानां दिदृक्षूणां मृतान्नृपान्\n",
    "15039024a": "अथ पुण्यं गिरिवरमस्तमभ्यगमद्रविः\n",
    "15039024c": "ततः कृताभिषेकास्ते नैशं कर्म समाचरन्\n",
    "15040001": "वैशंपायन उवाच\n",
    "15040001a": "ततो निशायां प्राप्तायां कृतसायाह्निकक्रियाः\n",
    "15040001c": "व्यासमभ्यगमन्सर्वे ये तत्रासन्समागताः\n",
    "15040002a": "धृतराष्ट्रस्तु धर्मात्मा पाण्डवैः सहितस्तदा\n",
    "15040002c": "शुचिरेकमनाः सार्धमृषिभिस्तैरुपाविशत्\n",
    "15040003a": "गान्धार्या सह नार्यस्तु सहिताः समुपाविशन्\n",
    "15040003c": "पौरजानपदश्चापि जनः सर्वो यथावयः\n",
    "15040004a": "ततो व्यासो महातेजाः पुण्यं भागीरथीजलम्\n",
    "15040004c": "अवगाह्याजुहावाथ सर्वाँल्लोकान्महामुनिः\n",
    "15040005a": "पाण्डवानां च ये योधाः कौरवाणां च सर्वशः\n",
    "15040005c": "राजानश्च महाभागा नानादेशनिवासिनः\n",
    "15040006a": "ततः सुतुमुलः शब्दो जलान्तर्जनमेजय\n",
    "15040006c": "प्रादुरासीद्यथा पूर्वं कुरुपाण्डवसेनयोः\n",
    "15040007a": "ततस्ते पार्थिवाः सर्वे भीष्मद्रोणपुरोगमाः\n",
    "15040007c": "ससैन्याः सलिलात्तस्मात्समुत्तस्थुः सहस्रशः\n",
    "15040008a": "विराटद्रुपदौ चोभौ सपुत्रौ सहसैनिकौ\n",
    "15040008c": "द्रौपदेयाश्च सौभद्रो राक्षसश्च घटोत्कचः\n",
    "15040009a": "कर्णदुर्योधनौ चोभौ शकुनिश्च महारथः\n",
    "15040009c": "दुःशासनादयश्चैव धार्तराष्ट्रा महारथाः\n",
    "15040010a": "जारासंधिर्भगदत्तो जलसंधश्च पार्थिवः\n",
    "15040010c": "भूरिश्रवाः शलः शल्यो वृषसेनश्च सानुजः\n",
    "15040011a": "लक्ष्मणो राजपुत्रश्च धृष्टद्युम्नस्य चात्मजाः\n",
    "15040011c": "शिखण्डिपुत्राः सर्वे च धृष्टकेतुश्च सानुजः\n",
    "15040012a": "अचलो वृषकश्चैव राक्षसश्चाप्यलायुधः\n",
    "15040012c": "बाह्लीकः सोमदत्तश्च चेकितानश्च पार्थिवः\n",
    "15040013a": "एते चान्ये च बहवो बहुत्वाद्ये न कीर्तिताः\n",
    "15040013c": "सर्वे भासुरदेहास्ते समुत्तस्थुर्जलात्ततः\n",
    "15040014a": "यस्य वीरस्य यो वेषो यो ध्वजो यच्च वाहनम्\n",
    "15040014c": "तेन तेन व्यदृश्यन्त समुपेता नराधिपाः\n",
    "15040015a": "दिव्याम्बरधराः सर्वे सर्वे भ्राजिष्णुकुण्डलाः\n",
    "15040015c": "निर्वैरा निरहंकारा विगतक्रोधमन्यवः\n",
    "15040016a": "गन्धर्वैरुपगीयन्तः स्तूयमानाश्च बन्दिभिः\n",
    "15040016c": "दिव्यमाल्याम्बरधरा वृताश्चाप्सरसां गणैः\n",
    "15040017a": "धृतराष्ट्रस्य च तदा दिव्यं चक्षुर्नराधिप\n",
    "15040017c": "मुनिः सत्यवतीपुत्रः प्रीतः प्रादात्तपोबलात्\n",
    "15040018a": "दिव्यज्ञानबलोपेता गान्धारी च यशस्विनी\n",
    "15040018c": "ददर्श पुत्रांस्तान्सर्वान्ये चान्येऽपि रणे हताः\n",
    "15040019a": "तदद्भुतमचिन्त्यं च सुमहद्रोमहर्षणम्\n",
    "15040019c": "विस्मितः स जनः सर्वो ददर्शानिमिषेक्षणः\n",
    "15040020a": "तदुत्सवमदोदग्रं हृष्टनारीनराकुलम्\n",
    "15040020c": "ददृशे बलमायान्तं चित्रं पटगतं यथा\n",
    "15040021a": "धृतराष्ट्रस्तु तान्सर्वान्पश्यन्दिव्येन चक्षुषा\n",
    "15040021c": "मुमुदे भरतश्रेष्ठ प्रसादात्तस्य वै मुनेः\n",
    "15041001": "वैशंपायन उवाच\n",
    "15041001a": "ततस्ते भरतश्रेष्ठाः समाजग्मुः परस्परम्\n",
    "15041001c": "विगतक्रोधमात्सर्याः सर्वे विगतकल्मषाः\n",
    "15041002a": "विधिं परममास्थाय ब्रह्मर्षिविहितं शुभम्\n",
    "15041002c": "संप्रीतमनसः सर्वे देवलोक इवामराः\n",
    "15041003a": "पुत्रः पित्रा च मात्रा च भार्या च पतिना सह\n",
    "15041003c": "भ्राता भ्रात्रा सखा चैव सख्या राजन्समागताः\n",
    "15041004a": "पाण्डवास्तु महेष्वासं कर्णं सौभद्रमेव च\n",
    "15041004c": "संप्रहर्षात्समाजग्मुर्द्रौपदेयांश्च सर्वशः\n",
    "15041005a": "ततस्ते प्रीयमाणा वै कर्णेन सह पाण्डवाः\n",
    "15041005c": "समेत्य पृथिवीपालाः सौहृदेऽवस्थिताभवन्\n",
    "15041006a": "ऋषिप्रसादात्तेऽन्ये च क्षत्रिया नष्टमन्यवः\n",
    "15041006c": "असौहृदं परित्यज्य सौहृदे पर्यवस्थिताः\n",
    "15041007a": "एवं समागताः सर्वे गुरुभिर्बान्धवैस्तथा\n",
    "15041007c": "पुत्रैश्च पुरुषव्याघ्राः कुरवोऽन्ये च मानवाः\n",
    "15041008a": "तां रात्रिमेकां कृत्स्नां ते विहृत्य प्रीतमानसाः\n",
    "15041008c": "मेनिरे परितोषेण नृपाः स्वर्गसदो यथा\n",
    "15041009a": "नात्र शोको भयं त्रासो नारतिर्नायशोऽभवत्\n",
    "15041009c": "परस्परं समागम्य योधानां भरतर्षभ\n",
    "15041010a": "समागतास्ताः पितृभिर्भ्रातृभिः पतिभिः सुतैः\n",
    "15041010c": "मुदं परमिकां प्राप्य नार्यो दुःखमथात्यजन्\n",
    "15041011a": "एकां रात्रिं विहृत्यैवं ते वीरास्ताश्च योषितः\n",
    "15041011c": "आमन्त्र्यान्योन्यमाश्लिष्य ततो जग्मुर्यथागतम्\n",
    "15041012a": "ततो विसर्जयामास लोकांस्तान्मुनिपुंगवः\n",
    "15041012c": "क्षणेनान्तर्हिताश्चैव प्रेक्षतामेव तेऽभवन्\n",
    "15041013a": "अवगाह्य महात्मानः पुण्यां त्रिपथगां नदीम्\n",
    "15041013c": "सरथाः सध्वजाश्चैव स्वानि स्थानानि भेजिरे\n",
    "15041014a": "देवलोकं ययुः केचित्केचिद्ब्रह्मसदस्तथा\n",
    "15041014c": "केचिच्च वारुणं लोकं केचित्कौबेरमाप्नुवन्\n",
    "15041015a": "तथा वैवस्वतं लोकं केचिच्चैवाप्नुवन्नृपाः\n",
    "15041015c": "राक्षसानां पिशाचानां केचिच्चाप्युत्तरान्कुरून्\n",
    "15041016a": "विचित्रगतयः सर्वे या अवाप्यामरैः सह\n",
    "15041016c": "आजग्मुस्ते महात्मानः सवाहाः सपदानुगाः\n",
    "15041017a": "गतेषु तेषु सर्वेषु सलिलस्थो महामुनिः\n",
    "15041017c": "धर्मशीलो महातेजाः कुरूणां हितकृत्सदा\n",
    "15041017e": "ततः प्रोवाच ताः सर्वाः क्षत्रिया निहतेश्वराः\n",
    "15041018a": "या याः पतिकृताँल्लोकानिच्छन्ति परमस्त्रियः\n",
    "15041018c": "ता जाह्नवीजलं क्षिप्रमवगाहन्त्वतन्द्रिताः\n",
    "15041019a": "ततस्तस्य वचः श्रुत्वा श्रद्दधाना वराङ्गनाः\n",
    "15041019c": "श्वशुरं समनुज्ञाप्य विविशुर्जाह्नवीजलम्\n",
    "15041020a": "विमुक्ता मानुषैर्देहैस्ततस्ता भर्तृभिः सह\n",
    "15041020c": "समाजग्मुस्तदा साध्व्यः सर्वा एव विशां पते\n",
    "15041021a": "एवं क्रमेण सर्वास्ताः शीलवत्यः कुलस्त्रियः\n",
    "15041021c": "प्रविश्य तोयं निर्मुक्ता जग्मुर्भर्तृसलोकताम्\n",
    "15041022a": "दिव्यरूपसमायुक्ता दिव्याभरणभूषिताः\n",
    "15041022c": "दिव्यमाल्याम्बरधरा यथासां पतयस्तथा\n",
    "15041023a": "ताः शीलसत्त्वसंपन्ना वितमस्का गतक्लमाः\n",
    "15041023c": "सर्वाः सर्वगुणैर्युक्ताः स्वं स्वं स्थानं प्रपेदिरे\n",
    "15041024a": "यस्य यस्य च यः कामस्तस्मिन्कालेऽभवत्तदा\n",
    "15041024c": "तं तं विसृष्टवान्व्यासो वरदो धर्मवत्सलः\n",
    "15041025a": "तच्छ्रुत्वा नरदेवानां पुनरागमनं नराः\n",
    "15041025c": "जहृषुर्मुदिताश्चासन्नन्यदेहगता अपि\n",
    "15041026a": "प्रियैः समागमं तेषां य इमं शृणुयान्नरः\n",
    "15041026c": "प्रियाणि लभते नित्यमिह च प्रेत्य चैव ह\n",
    "15041027a": "इष्टबान्धवसंयोगमनायासमनामयम्\n",
    "15041027c": "य इमं श्रावयेद्विद्वान्संसिद्धिं प्राप्नुयात्पराम्\n",
    "15041028a": "स्वाध्याययुक्ताः पुरुषाः क्रियायुक्ताश्च भारत\n",
    "15041028c": "अध्यात्मयोगयुक्ताश्च धृतिमन्तश्च मानवाः\n",
    "15041028e": "श्रुत्वा पर्व त्विदं नित्यमवाप्स्यन्ति परां गतिम्\n",
    "15042001": "सूत उवाच\n",
    "15042001a": "एतच्छ्रुत्वा नृपो विद्वान्हृष्टोऽभूज्जनमेजयः\n",
    "15042001c": "पितामहानां सर्वेषां गमनागमनं तदा\n",
    "15042002a": "अब्रवीच्च मुदा युक्तः पुनरागमनं प्रति\n",
    "15042002c": "कथं नु त्यक्तदेहानां पुनस्तद्रूपदर्शनम्\n",
    "15042003a": "इत्युक्तः स द्विजश्रेष्ठो व्यासशिष्यः प्रतापवान्\n",
    "15042003c": "प्रोवाच वदतां श्रेष्ठस्तं नृपं जनमेजयम्\n",
    "15042004a": "अविप्रणाशः सर्वेषां कर्मणामिति निश्चयः\n",
    "15042004c": "कर्मजानि शरीराणि तथैवाकृतयो नृप\n",
    "15042005a": "महाभूतानि नित्यानि भूताधिपतिसंश्रयात्\n",
    "15042005c": "तेषां च नित्यसंवासो न विनाशो वियुज्यताम्\n",
    "15042006a": "अनाशाय कृतं कर्म तस्य चेष्टः फलागमः\n",
    "15042006c": "आत्मा चैभिः समायुक्तः सुखदुःखमुपाश्नुते\n",
    "15042007a": "अविनाशी तथा नित्यं क्षेत्रज्ञ इति निश्चयः\n",
    "15042007c": "भूतानामात्मभावो यो ध्रुवोऽसौ संविजानताम्\n",
    "15042008a": "यावन्न क्षीयते कर्म तावदस्य स्वरूपता\n",
    "15042008c": "संक्षीणकर्मा पुरुषो रूपान्यत्वं नियच्छति\n",
    "15042009a": "नानाभावास्तथैकत्वं शरीरं प्राप्य संहताः\n",
    "15042009c": "भवन्ति ते तथा नित्याः पृथग्भावं विजानताम्\n",
    "15042010a": "अश्वमेधे श्रुतिश्चेयमश्वसंज्ञपनं प्रति\n",
    "15042010c": "लोकान्तरगता नित्यं प्राणा नित्या हि वाजिनः\n",
    "15042011a": "अहं हितं वदाम्येतत्प्रियं चेत्तव पार्थिव\n",
    "15042011c": "देवयाना हि पन्थानः श्रुतास्ते यज्ञसंस्तरे\n",
    "15042012a": "सुकृतो यत्र ते यज्ञस्तत्र देवा हितास्तव\n",
    "15042012c": "यदा समन्विता देवाः पशूनां गमनेश्वराः\n",
    "15042012e": "गतिमन्तश्च तेनेष्ट्वा नान्ये नित्या भवन्ति ते\n",
    "15042013a": "नित्येऽस्मिन्पञ्चके वर्गे नित्ये चात्मनि यो नरः\n",
    "15042013c": "अस्य नानासमायोगं यः पश्यति वृथामतिः\n",
    "15042013e": "वियोगे शोचतेऽत्यर्थं स बाल इति मे मतिः\n",
    "15042014a": "वियोगे दोषदर्शी यः संयोगमिह वर्जयेत्\n",
    "15042014c": "असङ्गे संगमो नास्ति दुःखं भुवि वियोगजम्\n",
    "15042015a": "परापरज्ञस्तु नरो नाभिमानादुदीरितः\n",
    "15042015c": "अपरज्ञः परां बुद्धिं स्पृष्ट्वा मोहाद्विमुच्यते\n",
    "15042016a": "अदर्शनादापतितः पुनश्चादर्शनं गतः\n",
    "15042016c": "नाहं तं वेद्मि नासौ मां न च मेऽस्ति विरागता\n",
    "15042017a": "येन येन शरीरेण करोत्ययमनीश्वरः\n",
    "15042017c": "तेन तेन शरीरेण तदवश्यमुपाश्नुते\n",
    "15042017e": "मानसं मनसाप्नोति शारीरं च शरीरवान्\n",
    "15043001": "वैशंपायन उवाच\n",
    "15043001a": "अदृष्ट्वा तु नृपः पुत्रान्दर्शनं प्रतिलब्धवान्\n",
    "15043001c": "ऋषिप्रसादात्पुत्राणां स्वरूपाणां कुरूद्वह\n",
    "15043002a": "स राजा राजधर्मांश्च ब्रह्मोपनिषदं तथा\n",
    "15043002c": "अवाप्तवान्नरश्रेष्ठो बुद्धिनिश्चयमेव च\n",
    "15043003a": "विदुरश्च महाप्राज्ञो ययौ सिद्धिं तपोबलात्\n",
    "15043003c": "धृतराष्ट्रः समासाद्य व्यासं चापि तपस्विनम्\n",
    "15043004": "जनमेजय उवाच\n",
    "15043004a": "ममापि वरदो व्यासो दर्शयेत्पितरं यदि\n",
    "15043004c": "तद्रूपवेषवयसं श्रद्दध्यां सर्वमेव ते\n",
    "15043005a": "प्रियं मे स्यात्कृतार्थश्च स्यामहं कृतनिश्चयः\n",
    "15043005c": "प्रसादादृषिपुत्रस्य मम कामः समृध्यताम्\n",
    "15043006": "सूत उवाच\n",
    "15043006a": "इत्युक्तवचने तस्मिन्नृपे व्यासः प्रतापवान्\n",
    "15043006c": "प्रसादमकरोद्धीमानानयच्च परिक्षितम्\n",
    "15043007a": "ततस्तद्रूपवयसमागतं नृपतिं दिवः\n",
    "15043007c": "श्रीमन्तं पितरं राजा ददर्श जनमेजयः\n",
    "15043008a": "शमीकं च महात्मानं पुत्रं तं चास्य शृङ्गिणम्\n",
    "15043008c": "अमात्या ये बभूवुश्च राज्ञस्तांश्च ददर्श ह\n",
    "15043009a": "ततः सोऽवभृथे राजा मुदितो जनमेजयः\n",
    "15043009c": "पितरं स्नापयामास स्वयं सस्नौ च पार्थिवः\n",
    "15043010a": "स्नात्वा च भरतश्रेष्ठः सोऽऽस्तीकमिदमब्रवीत्\n",
    "15043010c": "यायावरकुलोत्पन्नं जरत्कारुसुतं तदा\n",
    "15043011a": "आस्तीक विविधाश्चर्यो यज्ञोऽयमिति मे मतिः\n",
    "15043011c": "यदद्यायं पिता प्राप्तो मम शोकप्रणाशनः\n",
    "15043012": "आस्तीक उवाच\n",
    "15043012a": "ऋषिर्द्वैपायनो यत्र पुराणस्तपसो निधिः\n",
    "15043012c": "यज्ञे कुरुकुलश्रेष्ठ तस्य लोकावुभौ जितौ\n",
    "15043013a": "श्रुतं विचित्रमाख्यानं त्वया पाण्डवनन्दन\n",
    "15043013c": "सर्पाश्च भस्मसान्नीता गताश्च पदवीं पितुः\n",
    "15043014a": "कथंचित्तक्षको मुक्तः सत्यत्वात्तव पार्थिव\n",
    "15043014c": "ऋषयः पूजिताः सर्वे गतिं दृष्ट्वा महात्मनः\n",
    "15043015a": "प्राप्तः सुविपुलो धर्मः श्रुत्वा पापविनाशनम्\n",
    "15043015c": "विमुक्तो हृदयग्रन्थिरुदारजनदर्शनात्\n",
    "15043016a": "ये च पक्षधरा धर्मे सद्वृत्तरुचयश्च ये\n",
    "15043016c": "यान्दृष्ट्वा हीयते पापं तेभ्यः कार्या नमस्क्रियाः\n",
    "15043017": "सूत उवाच\n",
    "15043017a": "एतच्छ्रुत्वा द्विजश्रेष्ठात्स राजा जनमेजयः\n",
    "15043017c": "पूजयामास तमृषिमनुमान्य पुनः पुनः\n",
    "15043018a": "पप्रच्छ तमृषिं चापि वैशंपायनमच्युतम्\n",
    "15043018c": "कथावशेषं धर्मज्ञो वनवासस्य सत्तम\n",
    "15044001": "जनमेजय उवाच\n",
    "15044001a": "दृष्ट्वा पुत्रांस्तथा पौत्रान्सानुबन्धाञ्जनाधिपः\n",
    "15044001c": "धृतराष्ट्रः किमकरोद्राजा चैव युधिष्ठिरः\n",
    "15044002": "वैशंपायन उवाच\n",
    "15044002a": "तद्दृष्ट्वा महदाश्चर्यं पुत्राणां दर्शनं पुनः\n",
    "15044002c": "वीतशोकः स राजर्षिः पुनराश्रममागमत्\n",
    "15044003a": "इतरस्तु जनः सर्वस्ते चैव परमर्षयः\n",
    "15044003c": "प्रतिजग्मुर्यथाकामं धृतराष्ट्राभ्यनुज्ञया\n",
    "15044004a": "पाण्डवास्तु महात्मानो लघुभूयिष्ठसैनिकाः\n",
    "15044004c": "अनुजग्मुर्महात्मानं सदारं तं महीपतिम्\n",
    "15044005a": "तमाश्रमगतं धीमान्ब्रह्मर्षिर्लोकपूजितः\n",
    "15044005c": "मुनिः सत्यवतीपुत्रो धृतराष्ट्रमभाषत\n",
    "15044006a": "धृतराष्ट्र महाबाहो शृणु कौरवनन्दन\n",
    "15044006c": "श्रुतं ते ज्ञानवृद्धानामृषीणां पुण्यकर्मणाम्\n",
    "15044007a": "ऋद्धाभिजनवृद्धानां वेदवेदाङ्गवेदिनाम्\n",
    "15044007c": "धर्मज्ञानां पुराणानां वदतां विविधाः कथाः\n",
    "15044008a": "मा स्म शोके मनः कार्षीर्दिष्टे न व्यथते बुधः\n",
    "15044008c": "श्रुतं देवरहस्यं ते नारदाद्देवदर्शनात्\n",
    "15044009a": "गतास्ते क्षत्रधर्मेण शस्त्रपूतां गतिं शुभाम्\n",
    "15044009c": "यथा दृष्टास्त्वया पुत्रा यथाकामविहारिणः\n",
    "15044010a": "युधिष्ठिरस्त्वयं धीमान्भवन्तमनुरुध्यते\n",
    "15044010c": "सहितो भ्रातृभिः सर्वैः सदारः ससुहृज्जनः\n",
    "15044011a": "विसर्जयैनं यात्वेष स्वराज्यमनुशासताम्\n",
    "15044011c": "मासः समधिको ह्येषामतीतो वसतां वने\n",
    "15044012a": "एतद्धि नित्यं यत्नेन पदं रक्ष्यं परंतप\n",
    "15044012c": "बहुप्रत्यर्थिकं ह्येतद्राज्यं नाम नराधिप\n",
    "15044013a": "इत्युक्तः कौरवो राजा व्यासेनामितबुद्धिना\n",
    "15044013c": "युधिष्ठिरमथाहूय वाग्मी वचनमब्रवीत्\n",
    "15044014a": "अजातशत्रो भद्रं ते शृणु मे भ्रातृभिः सह\n",
    "15044014c": "त्वत्प्रसादान्महीपाल शोको नास्मान्प्रबाधते\n",
    "15044015a": "रमे चाहं त्वया पुत्र पुरेव गजसाह्वये\n",
    "15044015c": "नाथेनानुगतो विद्वन्प्रियेषु परिवर्तिना\n",
    "15044016a": "प्राप्तं पुत्रफलं त्वत्तः प्रीतिर्मे विपुला त्वयि\n",
    "15044016c": "न मे मन्युर्महाबाहो गम्यतां पुत्र मा चिरम्\n",
    "15044017a": "भवन्तं चेह संप्रेक्ष्य तपो मे परिहीयते\n",
    "15044017c": "तपोयुक्तं शरीरं च त्वां दृष्ट्वा धारितं पुनः\n",
    "15044018a": "मातरौ ते तथैवेमे शीर्णपर्णकृताशने\n",
    "15044018c": "मम तुल्यव्रते पुत्र नचिरं वर्तयिष्यतः\n",
    "15044019a": "दुर्योधनप्रभृतयो दृष्टा लोकान्तरं गताः\n",
    "15044019c": "व्यासस्य तपसो वीर्याद्भवतश्च समागमात्\n",
    "15044020a": "प्रयोजनं चिरं वृत्तं जीवितस्य च मेऽनघ\n",
    "15044020c": "उग्रं तपः समास्थास्ये त्वमनुज्ञातुमर्हसि\n",
    "15044021a": "त्वय्यद्य पिण्डः कीर्तिश्च कुलं चेदं प्रतिष्ठितम्\n",
    "15044021c": "श्वो वाद्य वा महाबाहो गम्यतां पुत्र मा चिरम्\n",
    "15044022a": "राजनीतिः सुबहुशः श्रुता ते भरतर्षभ\n",
    "15044022c": "संदेष्टव्यं न पश्यामि कृतमेतावता विभो\n",
    "15044023a": "इत्युक्तवचनं तात नृपो राजानमब्रवीत्\n",
    "15044023c": "न मामर्हसि धर्मज्ञ परित्यक्तुमनागसम्\n",
    "15044024a": "कामं गच्छन्तु मे सर्वे भ्रातरोऽनुचरास्तथा\n",
    "15044024c": "भवन्तमहमन्विष्ये मातरौ च यतव्रते\n",
    "15044025a": "तमुवाचाथ गान्धारी मैवं पुत्र शृणुष्व मे\n",
    "15044025c": "त्वय्यधीनं कुरुकुलं पिण्डश्च श्वशुरस्य मे\n",
    "15044026a": "गम्यतां पुत्र पर्याप्तमेतावत्पूजिता वयम्\n",
    "15044026c": "राजा यदाह तत्कार्यं त्वया पुत्र पितुर्वचः\n",
    "15044027a": "इत्युक्तः स तु गान्धार्या कुन्तीमिदमुवाच ह\n",
    "15044027c": "स्नेहबाष्पाकुले नेत्रे प्रमृज्य रुदतीं वचः\n",
    "15044028a": "विसर्जयति मां राजा गान्धारी च यशस्विनी\n",
    "15044028c": "भवत्यां बद्धचित्तस्तु कथं यास्यामि दुःखितः\n",
    "15044029a": "न चोत्सहे तपोविघ्नं कर्तुं ते धर्मचारिणि\n",
    "15044029c": "तपसो हि परं नास्ति तपसा विन्दते महत्\n",
    "15044030a": "ममापि न तथा राज्ञि राज्ये बुद्धिर्यथा पुरा\n",
    "15044030c": "तपस्येवानुरक्तं मे मनः सर्वात्मना तथा\n",
    "15044031a": "शून्येयं च मही सर्वा न मे प्रीतिकरी शुभे\n",
    "15044031c": "बान्धवा नः परिक्षीणा बलं नो न यथा पुरा\n",
    "15044032a": "पाञ्चालाः सुभृशं क्षीणाः कन्यामात्रावशेषिताः\n",
    "15044032c": "न तेषां कुलकर्तारं कंचित्पश्याम्यहं शुभे\n",
    "15044033a": "सर्वे हि भस्मसान्नीता द्रोणेनैकेन संयुगे\n",
    "15044033c": "अवशेषास्तु निहता द्रोणपुत्रेण वै निशि\n",
    "15044034a": "चेदयश्चैव मत्स्याश्च दृष्टपूर्वास्तथैव नः\n",
    "15044034c": "केवलं वृष्णिचक्रं तु वासुदेवपरिग्रहात्\n",
    "15044034e": "यं दृष्ट्वा स्थातुमिच्छामि धर्मार्थं नान्यहेतुकम्\n",
    "15044035a": "शिवेन पश्य नः सर्वान्दुर्लभं दर्शनं तव\n",
    "15044035c": "भविष्यत्यम्ब राजा हि तीव्रमारप्स्यते तपः\n",
    "15044036a": "एतच्छ्रुत्वा महाबाहुः सहदेवो युधां पतिः\n",
    "15044036c": "युधिष्ठिरमुवाचेदं बाष्पव्याकुललोचनः\n",
    "15044037a": "नोत्सहेऽहं परित्यक्तुं मातरं पार्थिवर्षभ\n",
    "15044037c": "प्रतियातु भवान्क्षिप्रं तपस्तप्स्याम्यहं वने\n",
    "15044038a": "इहैव शोषयिष्यामि तपसाहं कलेवरम्\n",
    "15044038c": "पादशुश्रूषणे युक्तो राज्ञो मात्रोस्तथानयोः\n",
    "15044039a": "तमुवाच ततः कुन्ती परिष्वज्य महाभुजम्\n",
    "15044039c": "गम्यतां पुत्र मैवं त्वं वोचः कुरु वचो मम\n",
    "15044040a": "आगमा वः शिवाः सन्तु स्वस्था भवत पुत्रकाः\n",
    "15044040c": "उपरोधो भवेदेवमस्माकं तपसः कृते\n",
    "15044041a": "त्वत्स्नेहपाशबद्धा च हीयेयं तपसः परात्\n",
    "15044041c": "तस्मात्पुत्रक गच्छ त्वं शिष्टमल्पं हि नः प्रभो\n",
    "15044042a": "एवं संस्तम्भितं वाक्यैः कुन्त्या बहुविधैर्मनः\n",
    "15044042c": "सहदेवस्य राजेन्द्र राज्ञश्चैव विशेषतः\n",
    "15044043a": "ते मात्रा समनुज्ञाता राज्ञा च कुरुपुंगवाः\n",
    "15044043c": "अभिवाद्य कुरुश्रेष्ठमामन्त्रयितुमारभन्\n",
    "15044044a": "राजन्प्रतिगमिष्यामः शिवेन प्रतिनन्दिताः\n",
    "15044044c": "अनुज्ञातास्त्वया राजन्गमिष्यामो विकल्मषाः\n",
    "15044045a": "एवमुक्तः स राजर्षिर्धर्मराज्ञा महात्मना\n",
    "15044045c": "अनुजज्ञे जयाशीर्भिरभिनन्द्य युधिष्ठिरम्\n",
    "15044046a": "भीमं च बलिनां श्रेष्ठं सान्त्वयामास पार्थिवः\n",
    "15044046c": "स चास्य सम्यङ्मेधावी प्रत्यपद्यत वीर्यवान्\n",
    "15044047a": "अर्जुनं च समाश्लिष्य यमौ च पुरुषर्षभौ\n",
    "15044047c": "अनुजज्ञे स कौरव्यः परिष्वज्याभिनन्द्य च\n",
    "15044048a": "गान्धार्या चाभ्यनुज्ञाताः कृतपादाभिवन्दनाः\n",
    "15044048c": "जनन्या समुपाघ्राताः परिष्वक्ताश्च ते नृपम्\n",
    "15044048e": "चक्रुः प्रदक्षिणं सर्वे वत्सा इव निवारणे\n",
    "15044049a": "पुनः पुनर्निरीक्षन्तः प्रजग्मुस्ते प्रदक्षिणम्\n",
    "15044049c": "तथैव द्रौपदी साध्वी सर्वाः कौरवयोषितः\n",
    "15044050a": "न्यायतः श्वशुरे वृत्तिं प्रयुज्य प्रययुस्ततः\n",
    "15044050c": "श्वश्रूभ्यां समनुज्ञाताः परिष्वज्याभिनन्दिताः\n",
    "15044050e": "संदिष्टाश्चेतिकर्तव्यं प्रययुर्भर्तृभिः सह\n",
    "15044051a": "ततः प्रजज्ञे निनदः सूतानां युज्यतामिति\n",
    "15044051c": "उष्ट्राणां क्रोशतां चैव हयानां हेषतामपि\n",
    "15044052a": "ततो युधिष्ठिरो राजा सदारः सहसैनिकः\n",
    "15044052c": "नगरं हास्तिनपुरं पुनरायात्सबान्धवः\n",
    "15045001": "वैशंपायन उवाच\n",
    "15045001a": "द्विवर्षोपनिवृत्तेषु पाण्डवेषु यदृच्छया\n",
    "15045001c": "देवर्षिर्नारदो राजन्नाजगाम युधिष्ठिरम्\n",
    "15045002a": "तमभ्यर्च्य महाबाहुः कुरुराजो युधिष्ठिरः\n",
    "15045002c": "आसीनं परिविश्वस्तं प्रोवाच वदतां वरः\n",
    "15045003a": "चिरस्य खलु पश्यामि भगवन्तमुपस्थितम्\n",
    "15045003c": "कच्चित्ते कुशलं विप्र शुभं वा प्रत्युपस्थितम्\n",
    "15045004a": "के देशाः परिदृष्टास्ते किं च कार्यं करोमि ते\n",
    "15045004c": "तद्ब्रूहि द्विजमुख्य त्वमस्माकं च प्रियोऽतिथिः\n",
    "15045005": "नारद उवाच\n",
    "15045005a": "चिरदृष्टोऽसि मे राजन्नागतोऽस्मि तपोवनात्\n",
    "15045005c": "परिदृष्टानि तीर्थानि गङ्गा चैव मया नृप\n",
    "15045006": "युधिष्ठिर उवाच\n",
    "15045006a": "वदन्ति पुरुषा मेऽद्य गङ्गातीरनिवासिनः\n",
    "15045006c": "धृतराष्ट्रं महात्मानमास्थितं परमं तपः\n",
    "15045007a": "अपि दृष्टस्त्वया तत्र कुशली स कुरूद्वहः\n",
    "15045007c": "गान्धारी च पृथा चैव सूतपुत्रश्च संजयः\n",
    "15045008a": "कथं च वर्तते चाद्य पिता मम स पार्थिवः\n",
    "15045008c": "श्रोतुमिच्छामि भगवन्यदि दृष्टस्त्वया नृपः\n",
    "15045009": "नारद उवाच\n",
    "15045009a": "स्थिरीभूय महाराज शृणु सर्वं यथातथम्\n",
    "15045009c": "यथा श्रुतं च दृष्टं च मया तस्मिंस्तपोवने\n",
    "15045010a": "वनवासनिवृत्तेषु भवत्सु कुरुनन्दन\n",
    "15045010c": "कुरुक्षेत्रात्पिता तुभ्यं गङ्गाद्वारं ययौ नृप\n",
    "15045011a": "गान्धार्या सहितो धीमान्वध्वा कुन्त्या समन्वितः\n",
    "15045011c": "संजयेन च सूतेन साग्निहोत्रः सयाजकः\n",
    "15045012a": "आतस्थे स तपस्तीव्रं पिता तव तपोधनः\n",
    "15045012c": "वीटां मुखे समाधाय वायुभक्षोऽभवन्मुनिः\n",
    "15045013a": "वने स मुनिभिः सर्वैः पूज्यमानो महातपाः\n",
    "15045013c": "त्वगस्थिमात्रशेषः स षण्मासानभवन्नृपः\n",
    "15045014a": "गान्धारी तु जलाहारा कुन्ती मासोपवासिनी\n",
    "15045014c": "संजयः षष्ठभक्तेन वर्तयामास भारत\n",
    "15045015a": "अग्नींस्तु याजकास्तत्र जुहुवुर्विधिवत्प्रभो\n",
    "15045015c": "दृश्यतोऽदृश्यतश्चैव वने तस्मिन्नृपस्य ह\n",
    "15045016a": "अनिकेतोऽथ राजा स बभूव वनगोचरः\n",
    "15045016c": "ते चापि सहिते देव्यौ संजयश्च तमन्वयुः\n",
    "15045017a": "संजयो नृपतेर्नेता समेषु विषमेषु च\n",
    "15045017c": "गान्धार्यास्तु पृथा राजंश्चक्षुरासीदनिन्दिता\n",
    "15045018a": "ततः कदाचिद्गङ्गायाः कच्छे स नृपसत्तमः\n",
    "15045018c": "गङ्गायामाप्लुतो धीमानाश्रमाभिमुखोऽभवत्\n",
    "15045019a": "अथ वायुः समुद्भूतो दावाग्निरभवन्महान्\n",
    "15045019c": "ददाह तद्वनं सर्वं परिगृह्य समन्ततः\n",
    "15045020a": "दह्यत्सु मृगयूथेषु द्विजिह्वेषु समन्ततः\n",
    "15045020c": "वराहाणां च यूथेषु संश्रयत्सु जलाशयान्\n",
    "15045021a": "समाविद्धे वने तस्मिन्प्राप्ते व्यसन उत्तमे\n",
    "15045021c": "निराहारतया राजा मन्दप्राणविचेष्टितः\n",
    "15045021e": "असमर्थोऽपसरणे सुकृशौ मातरौ च ते\n",
    "15045022a": "ततः स नृपतिर्दृष्ट्वा वह्निमायान्तमन्तिकात्\n",
    "15045022c": "इदमाह ततः सूतं संजयं पृथिवीपते\n",
    "15045023a": "गच्छ संजय यत्राग्निर्न त्वां दहति कर्हिचित्\n",
    "15045023c": "वयमत्राग्निना युक्ता गमिष्यामः परां गतिम्\n",
    "15045024a": "तमुवाच किलोद्विग्नः संजयो वदतां वरः\n",
    "15045024c": "राजन्मृत्युरनिष्टोऽयं भविता ते वृथाग्निना\n",
    "15045025a": "न चोपायं प्रपश्यामि मोक्षणे जातवेदसः\n",
    "15045025c": "यदत्रानन्तरं कार्यं तद्भवान्वक्तुमर्हति\n",
    "15045026a": "इत्युक्तः संजयेनेदं पुनराह स पार्थिवः\n",
    "15045026c": "नैष मृत्युरनिष्टो नो निःसृतानां गृहात्स्वयम्\n",
    "15045027a": "जलमग्निस्तथा वायुरथ वापि विकर्शनम्\n",
    "15045027c": "तापसानां प्रशस्यन्ते गच्छ संजय माचिरम्\n",
    "15045028a": "इत्युक्त्वा संजयं राजा समाधाय मनस्तदा\n",
    "15045028c": "प्राङ्मुखः सह गान्धार्या कुन्त्या चोपाविशत्तदा\n",
    "15045029a": "संजयस्तं तथा दृष्ट्वा प्रदक्षिणमथाकरोत्\n",
    "15045029c": "उवाच चैनं मेधावी युङ्क्ष्वात्मानमिति प्रभो\n",
    "15045030a": "ऋषिपुत्रो मनीषी स राजा चक्रेऽस्य तद्वचः\n",
    "15045030c": "संनिरुध्येन्द्रियग्राममासीत्काष्ठोपमस्तदा\n",
    "15045031a": "गान्धारी च महाभागा जननी च पृथा तव\n",
    "15045031c": "दावाग्निना समायुक्ते स च राजा पिता तव\n",
    "15045032a": "संजयस्तु महामात्रस्तस्माद्दावादमुच्यत\n",
    "15045032c": "गङ्गाकूले मया दृष्टस्तापसैः परिवारितः\n",
    "15045033a": "स तानामन्त्र्य तेजस्वी निवेद्यैतच्च सर्वशः\n",
    "15045033c": "प्रययौ संजयः सूतो हिमवन्तं महीधरम्\n",
    "15045034a": "एवं स निधनं प्राप्तः कुरुराजो महामनाः\n",
    "15045034c": "गान्धारी च पृथा चैव जनन्यौ ते नराधिप\n",
    "15045035a": "यदृच्छयानुव्रजता मया राज्ञः कलेवरम्\n",
    "15045035c": "तयोश्च देव्योरुभयोर्दृष्टानि भरतर्षभ\n",
    "15045036a": "ततस्तपोवने तस्मिन्समाजग्मुस्तपोधनाः\n",
    "15045036c": "श्रुत्वा राज्ञस्तथा निष्ठां न त्वशोचन्गतिं च ते\n",
    "15045037a": "तत्राश्रौषमहं सर्वमेतत्पुरुषसत्तम\n",
    "15045037c": "यथा च नृपतिर्दग्धो देव्यौ ते चेति पाण्डव\n",
    "15045038a": "न शोचितव्यं राजेन्द्र स्वन्तः स पृथिवीपतिः\n",
    "15045038c": "प्राप्तवानग्निसंयोगं गान्धारी जननी च ते\n",
    "15045039": "वैशंपायन उवाच\n",
    "15045039a": "एतच्छ्रुत्वा तु सर्वेषां पाण्डवानां महात्मनाम्\n",
    "15045039c": "निर्याणं धृतराष्ट्रस्य शोकः समभवन्महान्\n",
    "15045040a": "अन्तःपुराणां च तदा महानार्तस्वरोऽभवत्\n",
    "15045040c": "पौराणां च महाराज श्रुत्वा राज्ञस्तदा गतिम्\n",
    "15045041a": "अहो धिगिति राजा तु विक्रुश्य भृशदुःखितः\n",
    "15045041c": "ऊर्ध्वबाहुः स्मरन्मातुः प्ररुरोद युधिष्ठिरः\n",
    "15045041e": "भीमसेनपुरोगाश्च भ्रातरः सर्व एव ते\n",
    "15045042a": "अन्तःपुरेषु च तदा सुमहान्रुदितस्वनः\n",
    "15045042c": "प्रादुरासीन्महाराज पृथां श्रुत्वा तथागताम्\n",
    "15045043a": "तं च वृद्धं तथा दग्धं हतपुत्रं नराधिपम्\n",
    "15045043c": "अन्वशोचन्त ते सर्वे गान्धारीं च तपस्विनीम्\n",
    "15045044a": "तस्मिन्नुपरते शब्दे मुहूर्तादिव भारत\n",
    "15045044c": "निगृह्य बाष्पं धैर्येण धर्मराजोऽब्रवीदिदम्\n",
    "15046001": "युधिष्ठिर उवाच\n",
    "15046001a": "तथा महात्मनस्तस्य तपस्युग्रे च वर्ततः\n",
    "15046001c": "अनाथस्येव निधनं तिष्ठत्स्वस्मासु बन्धुषु\n",
    "15046002a": "दुर्विज्ञेया हि गतयः पुरुषाणां मता मम\n",
    "15046002c": "यत्र वैचित्रवीर्योऽसौ दग्ध एवं दवाग्निना\n",
    "15046003a": "यस्य पुत्रशतं श्रीमदभवद्बाहुशालिनः\n",
    "15046003c": "नागायुतबलो राजा स दग्धो हि दवाग्निना\n",
    "15046004a": "यं पुरा पर्यवीजन्त तालवृन्तैर्वरस्त्रियः\n",
    "15046004c": "तं गृध्राः पर्यवीजन्त दावाग्निपरिकालितम्\n",
    "15046005a": "सूतमागधसंघैश्च शयानो यः प्रबोध्यते\n",
    "15046005c": "धरण्यां स नृपः शेते पापस्य मम कर्मभिः\n",
    "15046006a": "न तु शोचामि गान्धारीं हतपुत्रां यशस्विनीम्\n",
    "15046006c": "पतिलोकमनुप्राप्तां तथा भर्तृव्रते स्थिताम्\n",
    "15046007a": "पृथामेव तु शोचामि या पुत्रैश्वर्यमृद्धिमत्\n",
    "15046007c": "उत्सृज्य सुमहद्दीप्तं वनवासमरोचयत्\n",
    "15046008a": "धिग्राज्यमिदमस्माकं धिग्बलं धिक्पराक्रमम्\n",
    "15046008c": "क्षत्रधर्मं च धिग्यस्मान्मृता जीवामहे वयम्\n",
    "15046009a": "सुसूक्ष्मा किल कालस्य गतिर्द्विजवरोत्तम\n",
    "15046009c": "यत्समुत्सृज्य राज्यं सा वनवासमरोचयत्\n",
    "15046010a": "युधिष्ठिरस्य जननी भीमस्य विजयस्य च\n",
    "15046010c": "अनाथवत्कथं दग्धा इति मुह्यामि चिन्तयन्\n",
    "15046011a": "वृथा संतोषितो वह्निः खाण्डवे सव्यसाचिना\n",
    "15046011c": "उपकारमजानन्स कृतघ्न इति मे मतिः\n",
    "15046012a": "यत्रादहत्स भगवान्मातरं सव्यसाचिनः\n",
    "15046012c": "कृत्वा यो ब्राह्मणच्छद्म भिक्षार्थी समुपागतः\n",
    "15046012e": "धिगग्निं धिक्च पार्थस्य विश्रुतां सत्यसंधताम्\n",
    "15046013a": "इदं कष्टतरं चान्यद्भगवन्प्रतिभाति मे\n",
    "15046013c": "वृथाग्निना समायोगो यदभूत्पृथिवीपतेः\n",
    "15046014a": "तथा तपस्विनस्तस्य राजर्षेः कौरवस्य ह\n",
    "15046014c": "कथमेवंविधो मृत्युः प्रशास्य पृथिवीमिमाम्\n",
    "15046015a": "तिष्ठत्सु मन्त्रपूतेषु तस्याग्निषु महावने\n",
    "15046015c": "वृथाग्निना समायुक्तो निष्ठां प्राप्तः पिता मम\n",
    "15046016a": "मन्ये पृथा वेपमाना कृशा धमनिसंतता\n",
    "15046016c": "हा तात धर्मराजेति समाक्रन्दन्महाभये\n",
    "15046017a": "भीम पर्याप्नुहि भयादिति चैवाभिवाशती\n",
    "15046017c": "समन्ततः परिक्षिप्ता माता मेऽभूद्दवाग्निना\n",
    "15046018a": "सहदेवः प्रियस्तस्याः पुत्रेभ्योऽधिक एव तु\n",
    "15046018c": "न चैनां मोक्षयामास वीरो माद्रवतीसुतः\n",
    "15046019a": "तच्छ्रुत्वा रुरुदुः सर्वे समालिङ्ग्य परस्परम्\n",
    "15046019c": "पाण्डवाः पञ्च दुःखार्ता भूतानीव युगक्षये\n",
    "15046020a": "तेषां तु पुरुषेन्द्राणां रुदतां रुदितस्वनः\n",
    "15046020c": "प्रासादाभोगसंरुद्धो अन्वरौत्सीत्स रोदसी\n",
    "15047001": "नारद उवाच\n",
    "15047001a": "नासौ वृथाग्निना दग्धो यथा तत्र श्रुतं मया\n",
    "15047001c": "वैचित्रवीर्यो नृपतिस्तत्ते वक्ष्यामि भारत\n",
    "15047002a": "वनं प्रविशता तेन वायुभक्षेण धीमता\n",
    "15047002c": "अग्नयः कारयित्वेष्टिमुत्सृष्टा इति नः श्रुतम्\n",
    "15047003a": "याजकास्तु ततस्तस्य तानग्नीन्निर्जने वने\n",
    "15047003c": "समुत्सृज्य यथाकामं जग्मुर्भरतसत्तम\n",
    "15047004a": "स विवृद्धस्तदा वह्निर्वने तस्मिन्नभूत्किल\n",
    "15047004c": "तेन तद्वनमादीप्तमिति मे तापसाब्रुवन्\n",
    "15047005a": "स राजा जाह्नवीकच्छे यथा ते कथितं मया\n",
    "15047005c": "तेनाग्निना समायुक्तः स्वेनैव भरतर्षभ\n",
    "15047006a": "एवमावेदयामासुर्मुनयस्ते ममानघ\n",
    "15047006c": "ये ते भागीरथीतीरे मया दृष्टा युधिष्ठिर\n",
    "15047007a": "एवं स्वेनाग्निना राजा समायुक्तो महीपते\n",
    "15047007c": "मा शोचिथास्त्वं नृपतिं गतः स परमां गतिम्\n",
    "15047008a": "गुरुशुश्रूषया चैव जननी तव पाण्डव\n",
    "15047008c": "प्राप्ता सुमहतीं सिद्धिमिति मे नात्र संशयः\n",
    "15047009a": "कर्तुमर्हसि कौरव्य तेषां त्वमुदकक्रियाम्\n",
    "15047009c": "भ्रातृभिः सहितः सर्वैरेतदत्र विधीयताम्\n",
    "15047010": "वैशंपायन उवाच\n",
    "15047010a": "ततः स पृथिवीपालः पाण्डवानां धुरंधरः\n",
    "15047010c": "निर्ययौ सह सोदर्यैः सदारो भरतर्षभ\n",
    "15047011a": "पौरजानपदाश्चैव राजभक्तिपुरस्कृताः\n",
    "15047011c": "गङ्गां प्रजग्मुरभितो वाससैकेन संवृताः\n",
    "15047012a": "ततोऽवगाह्य सलिलं सर्वे ते कुरुपुंगवाः\n",
    "15047012c": "युयुत्सुमग्रतः कृत्वा ददुस्तोयं महात्मने\n",
    "15047013a": "गान्धार्याश्च पृथायाश्च विधिवन्नामगोत्रतः\n",
    "15047013c": "शौचं निवर्तयन्तस्ते तत्रोषुर्नगराद्बहिः\n",
    "15047014a": "प्रेषयामास स नरान्विधिज्ञानाप्तकारिणः\n",
    "15047014c": "गङ्गाद्वारं कुरुश्रेष्ठो यत्र दग्धोऽभवन्नृपः\n",
    "15047015a": "तत्रैव तेषां कुल्यानि गङ्गाद्वारेऽन्वशात्तदा\n",
    "15047015c": "कर्तव्यानीति पुरुषान्दत्तदेयान्महीपतिः\n",
    "15047016a": "द्वादशेऽहनि तेभ्यः स कृतशौचो नराधिपः\n",
    "15047016c": "ददौ श्राद्धानि विधिवद्दक्षिणावन्ति पाण्डवः\n",
    "15047017a": "धृतराष्ट्रं समुद्दिश्य ददौ स पृथिवीपतिः\n",
    "15047017c": "सुवर्णं रजतं गाश्च शय्याश्च सुमहाधनाः\n",
    "15047018a": "गान्धार्याश्चैव तेजस्वी पृथायाश्च पृथक्पृथक्\n",
    "15047018c": "संकीर्त्य नामनी राजा ददौ दानमनुत्तमम्\n",
    "15047019a": "यो यदिच्छति यावच्च तावत्स लभते द्विजः\n",
    "15047019c": "शयनं भोजनं यानं मणिरत्नमथो धनम्\n",
    "15047020a": "यानमाच्छादनं भोगान्दासीश्च परिचारिकाः\n",
    "15047020c": "ददौ राजा समुद्दिश्य तयोर्मात्रोर्महीपतिः\n",
    "15047021a": "ततः स पृथिवीपालो दत्त्वा श्राद्धान्यनेकशः\n",
    "15047021c": "प्रविवेश पुनर्धीमान्नगरं वारणाह्वयम्\n",
    "15047022a": "ते चापि राजवचनात्पुरुषा ये गताभवन्\n",
    "15047022c": "संकल्प्य तेषां कुल्यानि पुनः प्रत्यागमंस्ततः\n",
    "15047023a": "माल्यैर्गन्धैश्च विविधैः पूजयित्वा यथाविधि\n",
    "15047023c": "कुल्यानि तेषां संयोज्य तदाचख्युर्महीपतेः\n",
    "15047024a": "समाश्वास्य च राजानं धर्मात्मानं युधिष्ठिरम्\n",
    "15047024c": "नारदोऽप्यगमद्राजन्परमर्षिर्यथेप्सितम्\n",
    "15047025a": "एवं वर्षाण्यतीतानि धृतराष्ट्रस्य धीमतः\n",
    "15047025c": "वनवासे तदा त्रीणि नगरे दश पञ्च च\n",
    "15047026a": "हतपुत्रस्य संग्रामे दानानि ददतः सदा\n",
    "15047026c": "ज्ञातिसंबन्धिमित्राणां भ्रातॄणां स्वजनस्य च\n",
    "15047027a": "युधिष्ठिरस्तु नृपतिर्नातिप्रीतमनास्तदा\n",
    "15047027c": "धारयामास तद्राज्यं निहतज्ञातिबान्धवः\n"
}