{
    "11001001": "जनमेजय उवाच\n",
    "11001001a": "हते दुर्योधने चैव हते सैन्ये च सर्वशः\n",
    "11001001c": "धृतराष्ट्रो महाराजः श्रुत्वा किमकरोन्मुने\n",
    "11001002a": "तथैव कौरवो राजा धर्मपुत्रो महामनाः\n",
    "11001002c": "कृपप्रभृतयश्चैव किमकुर्वत ते त्रयः\n",
    "11001003a": "अश्वत्थाम्नः श्रुतं कर्म शापश्चान्योन्यकारितः\n",
    "11001003c": "वृत्तान्तमुत्तरं ब्रूहि यदभाषत संजयः\n",
    "11001004": "वैशंपायन उवाच\n",
    "11001004a": "हते पुत्रशते दीनं छिन्नशाखमिव द्रुमम्\n",
    "11001004c": "पुत्रशोकाभिसंतप्तं धृतराष्ट्रं महीपतिम्\n",
    "11001005a": "ध्यानमूकत्वमापन्नं चिन्तया समभिप्लुतम्\n",
    "11001005c": "अभिगम्य महाप्राज्ञः संजयो वाक्यमब्रवीत्\n",
    "11001006a": "किं शोचसि महाराज नास्ति शोके सहायता\n",
    "11001006c": "अक्षौहिण्यो हताश्चाष्टौ दश चैव विशां पते\n",
    "11001006e": "निर्जनेयं वसुमती शून्या संप्रति केवला\n",
    "11001007a": "नानादिग्भ्यः समागम्य नानादेश्या नराधिपाः\n",
    "11001007c": "सहितास्तव पुत्रेण सर्वे वै निधनं गताः\n",
    "11001008a": "पितॄणां पुत्रपौत्राणां ज्ञातीनां सुहृदां तथा\n",
    "11001008c": "गुरूणां चानुपूर्व्येण प्रेतकार्याणि कारय\n",
    "11001009": "वैशंपायन उवाच\n",
    "11001009a": "तच्छ्रुत्वा करुणं वाक्यं पुत्रपौत्रवधार्दितः\n",
    "11001009c": "पपात भुवि दुर्धर्षो वाताहत इव द्रुमः\n",
    "11001010": "धृतराष्ट्र उवाच\n",
    "11001010a": "हतपुत्रो हतामात्यो हतसर्वसुहृज्जनः\n",
    "11001010c": "दुःखं नूनं भविष्यामि विचरन्पृथिवीमिमाम्\n",
    "11001011a": "किं नु बन्धुविहीनस्य जीवितेन ममाद्य वै\n",
    "11001011c": "लूनपक्षस्य इव मे जराजीर्णस्य पक्षिणः\n",
    "11001012a": "हृतराज्यो हतसुहृद्धतचक्षुश्च वै तथा\n",
    "11001012c": "न भ्राजिष्ये महाप्राज्ञ क्षीणरश्मिरिवांशुमान्\n",
    "11001013a": "न कृतं सुहृदां वाक्यं जामदग्न्यस्य जल्पतः\n",
    "11001013c": "नारदस्य च देवर्षेः कृष्णद्वैपायनस्य च\n",
    "11001014a": "सभामध्ये तु कृष्णेन यच्छ्रेयोऽभिहितं मम\n",
    "11001014c": "अलं वैरेण ते राजन्पुत्रः संगृह्यतामिति\n",
    "11001015a": "तच्च वाक्यमकृत्वाहं भृशं तप्यामि दुर्मतिः\n",
    "11001015c": "न हि श्रोतास्मि भीष्मस्य धर्मयुक्तं प्रभाषितम्\n",
    "11001016a": "दुर्योधनस्य च तथा वृषभस्येव नर्दतः\n",
    "11001016c": "दुःशासनवधं श्रुत्वा कर्णस्य च विपर्ययम्\n",
    "11001016e": "द्रोणसूर्योपरागं च हृदयं मे विदीर्यते\n",
    "11001017a": "न स्मराम्यात्मनः किंचित्पुरा संजय दुष्कृतम्\n",
    "11001017c": "यस्येदं फलमद्येह मया मूढेन भुज्यते\n",
    "11001018a": "नूनं ह्यपकृतं किंचिन्मया पूर्वेषु जन्मसु\n",
    "11001018c": "येन मां दुःखभागेषु धाता कर्मसु युक्तवान्\n",
    "11001019a": "परिणामश्च वयसः सर्वबन्धुक्षयश्च मे\n",
    "11001019c": "सुहृन्मित्रविनाशश्च दैवयोगादुपागतः\n",
    "11001019e": "कोऽन्योऽस्ति दुःखिततरो मया लोके पुमानिह\n",
    "11001020a": "तन्मामद्यैव पश्यन्तु पाण्डवाः संशितव्रतम्\n",
    "11001020c": "विवृतं ब्रह्मलोकस्य दीर्घमध्वानमास्थितम्\n",
    "11001021": "वैशंपायन उवाच\n",
    "11001021a": "तस्य लालप्यमानस्य बहुशोकं विचिन्वतः\n",
    "11001021c": "शोकापहं नरेन्द्रस्य संजयो वाक्यमब्रवीत्\n",
    "11001022a": "शोकं राजन्व्यपनुद श्रुतास्ते वेदनिश्चयाः\n",
    "11001022c": "शास्त्रागमाश्च विविधा वृद्धेभ्यो नृपसत्तम\n",
    "11001022e": "सृञ्जये पुत्रशोकार्ते यदूचुर्मुनयः पुरा\n",
    "11001023a": "तथा यौवनजं दर्पमास्थिते ते सुते नृप\n",
    "11001023c": "न त्वया सुहृदां वाक्यं ब्रुवतामवधारितम्\n",
    "11001023e": "स्वार्थश्च न कृतः कश्चिल्लुब्धेन फलगृद्धिना\n",
    "11001024a": "तव दुःशासनो मन्त्री राधेयश्च दुरात्मवान्\n",
    "11001024c": "शकुनिश्चैव दुष्टात्मा चित्रसेनश्च दुर्मतिः\n",
    "11001024e": "शल्यश्च येन वै सर्वं शल्यभूतं कृतं जगत्\n",
    "11001025a": "कुरुवृद्धस्य भीष्मस्य गान्धार्या विदुरस्य च\n",
    "11001025c": "न कृतं वचनं तेन तव पुत्रेण भारत\n",
    "11001026a": "न धर्मः सत्कृतः कश्चिन्नित्यं युद्धमिति ब्रुवन्\n",
    "11001026c": "क्षपिताः क्षत्रियाः सर्वे शत्रूणां वर्धितं यशः\n",
    "11001027a": "मध्यस्थो हि त्वमप्यासीर्न क्षमं किंचिदुक्तवान्\n",
    "11001027c": "धूर्धरेण त्वया भारस्तुलया न समं धृतः\n",
    "11001028a": "आदावेव मनुष्येण वर्तितव्यं यथा क्षमम्\n",
    "11001028c": "यथा नातीतमर्थं वै पश्चात्तापेन युज्यते\n",
    "11001029a": "पुत्रगृद्ध्या त्वया राजन्प्रियं तस्य चिकीर्षता\n",
    "11001029c": "पश्चात्तापमिदं प्राप्तं न त्वं शोचितुमर्हसि\n",
    "11001030a": "मधु यः केवलं दृष्ट्वा प्रपातं नानुपश्यति\n",
    "11001030c": "स भ्रष्टो मधुलोभेन शोचत्येव यथा भवान्\n",
    "11001031a": "अर्थान्न शोचन्प्राप्नोति न शोचन्विन्दते सुखम्\n",
    "11001031c": "न शोचञ्श्रियमाप्नोति न शोचन्विन्दते परम्\n",
    "11001032a": "स्वयमुत्पादयित्वाग्निं वस्त्रेण परिवेष्टयेत्\n",
    "11001032c": "दह्यमानो मनस्तापं भजते न स पण्डितः\n",
    "11001033a": "त्वयैव ससुतेनायं वाक्यवायुसमीरितः\n",
    "11001033c": "लोभाज्येन च संसिक्तो ज्वलितः पार्थपावकः\n",
    "11001034a": "तस्मिन्समिद्धे पतिताः शलभा इव ते सुताः\n",
    "11001034c": "तान्केशवार्चिर्निर्दग्धान्न त्वं शोचितुमर्हसि\n",
    "11001035a": "यच्चाश्रुपातकलिलं वदनं वहसे नृप\n",
    "11001035c": "अशास्त्रदृष्टमेतद्धि न प्रशंसन्ति पण्डिताः\n",
    "11001036a": "विस्फुलिङ्गा इव ह्येतान्दहन्ति किल मानवान्\n",
    "11001036c": "जहीहि मन्युं बुद्ध्या वै धारयात्मानमात्मना\n",
    "11001037a": "एवमाश्वासितस्तेन संजयेन महात्मना\n",
    "11001037c": "विदुरो भूय एवाह बुद्धिपूर्वं परंतप\n",
    "11002001": "वैशंपायन उवाच\n",
    "11002001a": "ततोऽमृतसमैर्वाक्यैर्ह्लादयन्पुरुषर्षभम्\n",
    "11002001c": "वैचित्रवीर्यं विदुरो यदुवाच निबोध तत्\n",
    "11002002": "विदुर उवाच\n",
    "11002002a": "उत्तिष्ठ राजन्किं शेषे धारयात्मानमात्मना\n",
    "11002002c": "स्थिरजङ्गममर्त्यानां सर्वेषामेष निर्णयः\n",
    "11002003a": "सर्वे क्षयान्ता निचयाः पतनान्ताः समुच्छ्रयाः\n",
    "11002003c": "संयोगा विप्रयोगान्ता मरणान्तं हि जीवितम्\n",
    "11002004a": "यदा शूरं च भीरुं च यमः कर्षति भारत\n",
    "11002004c": "तत्किं न योत्स्यन्ति हि ते क्षत्रियाः क्षत्रियर्षभ\n",
    "11002005a": "अयुध्यमानो म्रियते युध्यमानश्च जीवति\n",
    "11002005c": "कालं प्राप्य महाराज न कश्चिदतिवर्तते\n",
    "11002006a": "न चाप्येतान्हतान्युद्धे राजञ्शोचितुमर्हसि\n",
    "11002006c": "प्रमाणं यदि शास्त्राणि गतास्ते परमां गतिम्\n",
    "11002007a": "सर्वे स्वाध्यायवन्तो हि सर्वे च चरितव्रताः\n",
    "11002007c": "सर्वे चाभिमुखाः क्षीणास्तत्र का परिदेवना\n",
    "11002008a": "अदर्शनादापतिताः पुनश्चादर्शनं गताः\n",
    "11002008c": "न ते तव न तेषां त्वं तत्र का परिदेवना\n",
    "11002009a": "हतोऽपि लभते स्वर्गं हत्वा च लभते यशः\n",
    "11002009c": "उभयं नो बहुगुणं नास्ति निष्फलता रणे\n",
    "11002010a": "तेषां कामदुघाँल्लोकानिन्द्रः संकल्पयिष्यति\n",
    "11002010c": "इन्द्रस्यातिथयो ह्येते भवन्ति पुरुषर्षभ\n",
    "11002011a": "न यज्ञैर्दक्षिणावद्भिर्न तपोभिर्न विद्यया\n",
    "11002011c": "स्वर्गं यान्ति तथा मर्त्या यथा शूरा रणे हताः\n",
    "11002012a": "मातापितृसहस्राणि पुत्रदारशतानि च\n",
    "11002012c": "संसारेष्वनुभूतानि कस्य ते कस्य वा वयम्\n",
    "11002013a": "शोकस्थानसहस्राणि भयस्थानशतानि च\n",
    "11002013c": "दिवसे दिवसे मूढमाविशन्ति न पण्डितम्\n",
    "11002014a": "न कालस्य प्रियः कश्चिन्न द्वेष्यः कुरुसत्तम\n",
    "11002014c": "न मध्यस्थः क्वचित्कालः सर्वं कालः प्रकर्षति\n",
    "11002015a": "अनित्यं जीवितं रूपं यौवनं द्रव्यसंचयः\n",
    "11002015c": "आरोग्यं प्रियसंवासो गृध्येदेषु न पण्डितः\n",
    "11002016a": "न जानपदिकं दुःखमेकः शोचितुमर्हसि\n",
    "11002016c": "अप्यभावेन युज्येत तच्चास्य न निवर्तते\n",
    "11002017a": "अशोचन्प्रतिकुर्वीत यदि पश्येत्पराक्रमम्\n",
    "11002017c": "भैषज्यमेतद्दुःखस्य यदेतन्नानुचिन्तयेत्\n",
    "11002017e": "चिन्त्यमानं हि न व्येति भूयश्चापि विवर्धते\n",
    "11002018a": "अनिष्टसंप्रयोगाच्च विप्रयोगात्प्रियस्य च\n",
    "11002018c": "मनुष्या मानसैर्दुःखैर्युज्यन्ते येऽल्पबुद्धयः\n",
    "11002019a": "नार्थो न धर्मो न सुखं यदेतदनुशोचसि\n",
    "11002019c": "न च नापैति कार्यार्थात्त्रिवर्गाच्चैव भ्रश्यते\n",
    "11002020a": "अन्यामन्यां धनावस्थां प्राप्य वैशेषिकीं नराः\n",
    "11002020c": "असंतुष्टाः प्रमुह्यन्ति संतोषं यान्ति पण्डिताः\n",
    "11002021a": "प्रज्ञया मानसं दुःखं हन्याच्छारीरमौषधैः\n",
    "11002021c": "एतज्ज्ञानस्य सामर्थ्यं न बालैः समतामियात्\n",
    "11002022a": "शयानं चानुशयति तिष्ठन्तं चानुतिष्ठति\n",
    "11002022c": "अनुधावति धावन्तं कर्म पूर्वकृतं नरम्\n",
    "11002023a": "यस्यां यस्यामवस्थायां यत्करोति शुभाशुभम्\n",
    "11002023c": "तस्यां तस्यामवस्थायां तत्तत्फलमुपाश्नुते\n",
    "11003001": "धृतराष्ट्र उवाच\n",
    "11003001a": "सुभाषितैर्महाप्राज्ञ शोकोऽयं विगतो मम\n",
    "11003001c": "भुय एव तु वाक्यानि श्रोतुमिच्छामि तत्त्वतः\n",
    "11003002a": "अनिष्टानां च संसर्गादिष्टानां च विवर्जनात्\n",
    "11003002c": "कथं हि मानसैर्दुःखैः प्रमुच्यन्तेऽत्र पण्डिताः\n",
    "11003003": "विदुर उवाच\n",
    "11003003a": "यतो यतो मनो दुःखात्सुखाद्वापि प्रमुच्यते\n",
    "11003003c": "ततस्ततः शमं लब्ध्वा सुगतिं विन्दते बुधः\n",
    "11003004a": "अशाश्वतमिदं सर्वं चिन्त्यमानं नरर्षभ\n",
    "11003004c": "कदलीसंनिभो लोकः सारो ह्यस्य न विद्यते\n",
    "11003005a": "गृहाण्येव हि मर्त्यानामाहुर्देहानि पण्डिताः\n",
    "11003005c": "कालेन विनियुज्यन्ते सत्त्वमेकं तु शोभनम्\n",
    "11003006a": "यथा जीर्णमजीर्णं वा वस्त्रं त्यक्त्वा तु वै नरः\n",
    "11003006c": "अन्यद्रोचयते वस्त्रमेवं देहाः शरीरिणाम्\n",
    "11003007a": "वैचित्रवीर्य वासं हि दुःखं वा यदि वा सुखम्\n",
    "11003007c": "प्राप्नुवन्तीह भूतानि स्वकृतेनैव कर्मणा\n",
    "11003008a": "कर्मणा प्राप्यते स्वर्गं सुखं दुःखं च भारत\n",
    "11003008c": "ततो वहति तं भारमवशः स्ववशोऽपि वा\n",
    "11003009a": "यथा च मृन्मयं भाण्डं चक्रारूढं विपद्यते\n",
    "11003009c": "किंचित्प्रक्रियमाणं वा कृतमात्रमथापि वा\n",
    "11003010a": "छिन्नं वाप्यवरोप्यन्तमवतीर्णमथापि वा\n",
    "11003010c": "आर्द्रं वाप्यथ वा शुष्कं पच्यमानमथापि वा\n",
    "11003011a": "अवतार्यमाणमापाकादुद्धृतं वापि भारत\n",
    "11003011c": "अथ वा परिभुज्यन्तमेवं देहाः शरीरिणाम्\n",
    "11003012a": "गर्भस्थो वा प्रसूतो वाप्यथ वा दिवसान्तरः\n",
    "11003012c": "अर्धमासगतो वापि मासमात्रगतोऽपि वा\n",
    "11003013a": "संवत्सरगतो वापि द्विसंवत्सर एव वा\n",
    "11003013c": "यौवनस्थोऽपि मध्यस्थो वृद्धो वापि विपद्यते\n",
    "11003014a": "प्राक्कर्मभिस्तु भूतानि भवन्ति न भवन्ति च\n",
    "11003014c": "एवं सांसिद्धिके लोके किमर्थमनुतप्यसे\n",
    "11003015a": "यथा च सलिले राजन्क्रीडार्थमनुसंचरन्\n",
    "11003015c": "उन्मज्जेच्च निमज्जेच्च किंचित्सत्त्वं नराधिप\n",
    "11003016a": "एवं संसारगहनादुन्मज्जननिमज्जनात्\n",
    "11003016c": "कर्मभोगेन बध्यन्तः क्लिश्यन्ते येऽल्पबुद्धयः\n",
    "11003017a": "ये तु प्राज्ञाः स्थिताः सत्ये संसारान्तगवेषिणः\n",
    "11003017c": "समागमज्ञा भूतानां ते यान्ति परमां गतिम्\n",
    "11004001": "धृतराष्ट्र उवाच\n",
    "11004001a": "कथं संसारगहनं विज्ञेयं वदतां वर\n",
    "11004001c": "एतदिच्छाम्यहं श्रोतुं तत्त्वमाख्याहि पृच्छतः\n",
    "11004002": "विदुर उवाच\n",
    "11004002a": "जन्मप्रभृति भूतानां क्रियाः सर्वाः शृणु प्रभो\n",
    "11004002c": "पूर्वमेवेह कलले वसते किंचिदन्तरम्\n",
    "11004003a": "ततः स पञ्चमेऽतीते मासे मांसं प्रकल्पयेत्\n",
    "11004003c": "ततः सर्वाङ्गसंपूर्णो गर्भो मासे प्रजायते\n",
    "11004004a": "अमेध्यमध्ये वसति मांसशोणितलेपने\n",
    "11004004c": "ततस्तु वायुवेगेन ऊर्ध्वपादो ह्यधःशिराः\n",
    "11004005a": "योनिद्वारमुपागम्य बहून्क्लेशान्समृच्छति\n",
    "11004005c": "योनिसंपीडनाच्चैव पूर्वकर्मभिरन्वितः\n",
    "11004006a": "तस्मान्मुक्तः स संसारादन्यान्पश्यत्युपद्रवान्\n",
    "11004006c": "ग्रहास्तमुपसर्पन्ति सारमेया इवामिषम्\n",
    "11004007a": "ततः प्राप्तोत्तरे काले व्याधयश्चापि तं तथा\n",
    "11004007c": "उपसर्पन्ति जीवन्तं बध्यमानं स्वकर्मभिः\n",
    "11004008a": "बद्धमिन्द्रियपाशैस्तं सङ्गस्वादुभिरातुरम्\n",
    "11004008c": "व्यसनान्युपवर्तन्ते विविधानि नराधिप\n",
    "11004008e": "बध्यमानश्च तैर्भूयो नैव तृप्तिमुपैति सः\n",
    "11004009a": "अयं न बुध्यते तावद्यमलोकमथागतम्\n",
    "11004009c": "यमदूतैर्विकृष्यंश्च मृत्युं कालेन गच्छति\n",
    "11004010a": "वाग्घीनस्य च यन्मात्रमिष्टानिष्टं कृतं मुखे\n",
    "11004010c": "भूय एवात्मनात्मानं बध्यमानमुपेक्षते\n",
    "11004011a": "अहो विनिकृतो लोको लोभेन च वशीकृतः\n",
    "11004011c": "लोभक्रोधमदोन्मत्तो नात्मानमवबुध्यते\n",
    "11004012a": "कुलीनत्वेन रमते दुष्कुलीनान्विकुत्सयन्\n",
    "11004012c": "धनदर्पेण दृप्तश्च दरिद्रान्परिकुत्सयन्\n",
    "11004013a": "मूर्खानिति परानाह नात्मानं समवेक्षते\n",
    "11004013c": "शिक्षां क्षिपति चान्येषां नात्मानं शास्तुमिच्छति\n",
    "11004014a": "अध्रुवे जीवलोकेऽस्मिन्यो धर्ममनुपालयन्\n",
    "11004014c": "जन्मप्रभृति वर्तेत प्राप्नुयात्परमां गतिम्\n",
    "11004015a": "एवं सर्वं विदित्वा वै यस्तत्त्वमनुवर्तते\n",
    "11004015c": "स प्रमोक्षाय लभते पन्थानं मनुजाधिप\n",
    "11005001": "धृतराष्ट्र उवाच\n",
    "11005001a": "यदिदं धर्मगहनं बुद्ध्या समनुगम्यते\n",
    "11005001c": "एतद्विस्तरशः सर्वं बुद्धिमार्गं प्रशंस मे\n",
    "11005002": "विदुर उवाच\n",
    "11005002a": "अत्र ते वर्तयिष्यामि नमस्कृत्वा स्वयंभुवे\n",
    "11005002c": "यथा संसारगहनं वदन्ति परमर्षयः\n",
    "11005003a": "कश्चिन्महति संसारे वर्तमानो द्विजः किल\n",
    "11005003c": "वनं दुर्गमनुप्राप्तो महत्क्रव्यादसंकुलम्\n",
    "11005004a": "सिंहव्याघ्रगजाकारैरतिघोरैर्महाशनैः\n",
    "11005004c": "समन्तात्संपरिक्षिप्तं मृत्योरपि भयप्रदम्\n",
    "11005005a": "तदस्य दृष्ट्वा हृदयमुद्वेगमगमत्परम्\n",
    "11005005c": "अभ्युच्छ्रयश्च रोम्णां वै विक्रियाश्च परंतप\n",
    "11005006a": "स तद्वनं व्यनुसरन्विप्रधावनितस्ततः\n",
    "11005006c": "वीक्षमाणो दिशः सर्वाः शरणं क्व भवेदिति\n",
    "11005007a": "स तेषां छिद्रमन्विच्छन्प्रद्रुतो भयपीडितः\n",
    "11005007c": "न च निर्याति वै दूरं न च तैर्विप्रयुज्यते\n",
    "11005008a": "अथापश्यद्वनं घोरं समन्ताद्वागुरावृतम्\n",
    "11005008c": "बाहुभ्यां संपरिष्वक्तं स्त्रिया परमघोरया\n",
    "11005009a": "पञ्चशीर्षधरैर्नागैः शैलैरिव समुन्नतैः\n",
    "11005009c": "नभःस्पृशैर्महावृक्षैः परिक्षिप्तं महावनम्\n",
    "11005010a": "वनमध्ये च तत्राभूदुदपानः समावृतः\n",
    "11005010c": "वल्लीभिस्तृणछन्नाभिर्गूढाभिरभिसंवृतः\n",
    "11005011a": "पपात स द्विजस्तत्र निगूढे सलिलाशये\n",
    "11005011c": "विलग्नश्चाभवत्तस्मिँल्लतासंतानसंकटे\n",
    "11005012a": "पनसस्य यथा जातं वृन्तबद्धं महाफलम्\n",
    "11005012c": "स तथा लम्बते तत्र ऊर्ध्वपादो ह्यधःशिराः\n",
    "11005013a": "अथ तत्रापि चान्योऽस्य भूयो जात उपद्रवः\n",
    "11005013c": "कूपवीनाहवेलायामपश्यत महागजम्\n",
    "11005014a": "षड्वक्त्रं कृष्णशबलं द्विषट्कपदचारिणम्\n",
    "11005014c": "क्रमेण परिसर्पन्तं वल्लीवृक्षसमावृतम्\n",
    "11005015a": "तस्य चापि प्रशाखासु वृक्षशाखावलम्बिनः\n",
    "11005015c": "नानारूपा मधुकरा घोररूपा भयावहाः\n",
    "11005015e": "आसते मधु संभृत्य पूर्वमेव निकेतजाः\n",
    "11005016a": "भूयो भूयः समीहन्ते मधूनि भरतर्षभ\n",
    "11005016c": "स्वादनीयानि भूतानां न यैर्बालोऽपि तृप्यते\n",
    "11005017a": "तेषां मधूनां बहुधा धारा प्रस्रवते सदा\n",
    "11005017c": "तां लम्बमानः स पुमान्धारां पिबति सर्वदा\n",
    "11005017e": "न चास्य तृष्णा विरता पिबमानस्य संकटे\n",
    "11005018a": "अभीप्सति च तां नित्यमतृप्तः स पुनः पुनः\n",
    "11005018c": "न चास्य जीविते राजन्निर्वेदः समजायत\n",
    "11005019a": "तत्रैव च मनुष्यस्य जीविताशा प्रतिष्ठिता\n",
    "11005019c": "कृष्णाः श्वेताश्च तं वृक्षं कुट्टयन्ति स्म मूषकाः\n",
    "11005020a": "व्यालैश्च वनदुर्गान्ते स्त्रिया च परमोग्रया\n",
    "11005020c": "कूपाधस्ताच्च नागेन वीनाहे कुञ्जरेण च\n",
    "11005021a": "वृक्षप्रपाताच्च भयं मूषकेभ्यश्च पञ्चमम्\n",
    "11005021c": "मधुलोभान्मधुकरैः षष्ठमाहुर्महद्भयम्\n",
    "11005022a": "एवं स वसते तत्र क्षिप्तः संसारसागरे\n",
    "11005022c": "न चैव जीविताशायां निर्वेदमुपगच्छति\n",
    "11006001": "धृतराष्ट्र उवाच\n",
    "11006001a": "अहो खलु महद्दुःखं कृच्छ्रवासं वसत्यसौ\n",
    "11006001c": "कथं तस्य रतिस्तत्र तुष्टिर्वा वदतां वर\n",
    "11006002a": "स देशः क्व नु यत्रासौ वसते धर्मसंकटे\n",
    "11006002c": "कथं वा स विमुच्येत नरस्तस्मान्महाभयात्\n",
    "11006003a": "एतन्मे सर्वमाचक्ष्व साधु चेष्टामहे तथा\n",
    "11006003c": "कृपा मे महती जाता तस्याभ्युद्धरणेन हि\n",
    "11006004": "विदुर उवाच\n",
    "11006004a": "उपमानमिदं राजन्मोक्षविद्भिरुदाहृतम्\n",
    "11006004c": "सुगतिं विन्दते येन परलोकेषु मानवः\n",
    "11006005a": "यत्तदुच्यति कान्तारं महत्संसार एव सः\n",
    "11006005c": "वनं दुर्गं हि यत्त्वेतत्संसारगहनं हि तत्\n",
    "11006006a": "ये च ते कथिता व्याला व्याधयस्ते प्रकीर्तिताः\n",
    "11006006c": "या सा नारी बृहत्काया अधितिष्ठति तत्र वै\n",
    "11006006e": "तामाहुस्तु जरां प्राज्ञा वर्णरूपविनाशिनीम्\n",
    "11006007a": "यस्तत्र कूपो नृपते स तु देहः शरीरिणाम्\n",
    "11006007c": "यस्तत्र वसतेऽधस्तान्महाहिः काल एव सः\n",
    "11006007e": "अन्तकः सर्वभूतानां देहिनां सर्वहार्यसौ\n",
    "11006008a": "कूपमध्ये च या जाता वल्ली यत्र स मानवः\n",
    "11006008c": "प्रताने लम्बते सा तु जीविताशा शरीरिणाम्\n",
    "11006009a": "स यस्तु कूपवीनाहे तं वृक्षं परिसर्पति\n",
    "11006009c": "षड्वक्त्रः कुञ्जरो राजन्स तु संवत्सरः स्मृतः\n",
    "11006009e": "मुखानि ऋतवो मासाः पादा द्वादश कीर्तिताः\n",
    "11006010a": "ये तु वृक्षं निकृन्तन्ति मूषकाः सततोत्थिताः\n",
    "11006010c": "रात्र्यहानि तु तान्याहुर्भूतानां परिचिन्तकाः\n",
    "11006010e": "ये ते मधुकरास्तत्र कामास्ते परिकीर्तिताः\n",
    "11006011a": "यास्तु ता बहुशो धाराः स्रवन्ति मधुनिस्रवम्\n",
    "11006011c": "तांस्तु कामरसान्विद्याद्यत्र मज्जन्ति मानवाः\n",
    "11006012a": "एवं संसारचक्रस्य परिवृत्तिं स्म ये विदुः\n",
    "11006012c": "ते वै संसारचक्रस्य पाशांश्छिन्दन्ति वै बुधाः\n",
    "11007001": "धृतराष्ट्र उवाच\n",
    "11007001a": "अहोऽभिहितमाख्यानं भवता तत्त्वदर्शिना\n",
    "11007001c": "भूय एव तु मे हर्षः श्रोतुं वागमृतं तव\n",
    "11007002": "विदुर उवाच\n",
    "11007002a": "शृणु भूयः प्रवक्ष्यामि मार्गस्यैतस्य विस्तरम्\n",
    "11007002c": "यच्छ्रुत्वा विप्रमुच्यन्ते संसारेभ्यो विचक्षणाः\n",
    "11007003a": "यथा तु पुरुषो राजन्दीर्घमध्वानमास्थितः\n",
    "11007003c": "क्वचित्क्वचिच्छ्रमात्स्थाता कुरुते वासमेव वा\n",
    "11007004a": "एवं संसारपर्याये गर्भवासेषु भारत\n",
    "11007004c": "कुर्वन्ति दुर्बुधा वासं मुच्यन्ते तत्र पण्डिताः\n",
    "11007005a": "तस्मादध्वानमेवैतमाहुः शास्त्रविदो जनाः\n",
    "11007005c": "यत्तु संसारगहनं वनमाहुर्मनीषिणः\n",
    "11007006a": "सोऽयं लोकसमावर्तो मर्त्यानां भरतर्षभ\n",
    "11007006c": "चराणां स्थावराणां च गृध्येत्तत्र न पण्डितः\n",
    "11007007a": "शारीरा मानसाश्चैव मर्त्यानां ये तु व्याधयः\n",
    "11007007c": "प्रत्यक्षाश्च परोक्षाश्च ते व्यालाः कथिता बुधैः\n",
    "11007008a": "क्लिश्यमानाश्च तैर्नित्यं हन्यमानाश्च भारत\n",
    "11007008c": "स्वकर्मभिर्महाव्यालैर्नोद्विजन्त्यल्पबुद्धयः\n",
    "11007009a": "अथापि तैर्विमुच्येत व्याधिभिः पुरुषो नृप\n",
    "11007009c": "आवृणोत्येव तं पश्चाज्जरा रूपविनाशिनी\n",
    "11007010a": "शब्दरूपरसस्पर्शैर्गन्धैश्च विविधैरपि\n",
    "11007010c": "मज्जमानं महापङ्के निरालम्बे समन्ततः\n",
    "11007011a": "संवत्सरर्तवो मासाः पक्षाहोरात्रसंधयः\n",
    "11007011c": "क्रमेणास्य प्रलुम्पन्ति रूपमायुस्तथैव च\n",
    "11007012a": "एते कालस्य निधयो नैताञ्जानन्ति दुर्बुधाः\n",
    "11007012c": "अत्राभिलिखितान्याहुः सर्वभूतानि कर्मणा\n",
    "11007013a": "रथं शरीरं भूतानां सत्त्वमाहुस्तु सारथिम्\n",
    "11007013c": "इन्द्रियाणि हयानाहुः कर्म बुद्धिश्च रश्मयः\n",
    "11007014a": "तेषां हयानां यो वेगं धावतामनुधावति\n",
    "11007014c": "स तु संसारचक्रेऽस्मिंश्चक्रवत्परिवर्तते\n",
    "11007015a": "यस्तान्यमयते बुद्ध्या स यन्ता न निवर्तते\n",
    "11007015c": "याम्यमाहू रथं ह्येनं मुह्यन्ते येन दुर्बुधाः\n",
    "11007016a": "स चैतत्प्राप्नुते राजन्यत्त्वं प्राप्तो नराधिप\n",
    "11007016c": "राज्यनाशं सुहृन्नाशं सुतनाशं च भारत\n",
    "11007017a": "अनुतर्षुलमेवैतद्दुःखं भवति भारत\n",
    "11007017c": "साधुः परमदुःखानां दुःखभैषज्यमाचरेत्\n",
    "11007018a": "न विक्रमो न चाप्यर्थो न मित्रं न सुहृज्जनः\n",
    "11007018c": "तथोन्मोचयते दुःखाद्यथात्मा स्थिरसंयमः\n",
    "11007019a": "तस्मान्मैत्रं समास्थाय शीलमापद्य भारत\n",
    "11007019c": "दमस्त्यागोऽप्रमादश्च ते त्रयो ब्रह्मणो हयाः\n",
    "11007020a": "शीलरश्मिसमायुक्ते स्थितो यो मानसे रथे\n",
    "11007020c": "त्यक्त्वा मृत्युभयं राजन्ब्रह्मलोकं स गच्छति\n",
    "11008001": "वैशंपायन उवाच\n",
    "11008001a": "विदुरस्य तु तद्वाक्यं निशम्य कुरुसत्तमः\n",
    "11008001c": "पुत्रशोकाभिसंतप्तः पपात भुवि मूर्छितः\n",
    "11008002a": "तं तथा पतितं भूमौ निःसंज्ञं प्रेक्ष्य बान्धवाः\n",
    "11008002c": "कृष्णद्वैपायनश्चैव क्षत्ता च विदुरस्तथा\n",
    "11008003a": "संजयः सुहृदश्चान्ये द्वाःस्था ये चास्य संमताः\n",
    "11008003c": "जलेन सुखशीतेन तालवृन्तैश्च भारत\n",
    "11008004a": "पस्पृशुश्च करैर्गात्रं वीजमानाश्च यत्नतः\n",
    "11008004c": "अन्वासन्सुचिरं कालं धृतराष्ट्रं तथागतम्\n",
    "11008005a": "अथ दीर्घस्य कालस्य लब्धसंज्ञो महीपतिः\n",
    "11008005c": "विललाप चिरं कालं पुत्राधिभिरभिप्लुतः\n",
    "11008006a": "धिगस्तु खलु मानुष्यं मानुष्ये च परिग्रहम्\n",
    "11008006c": "यतोमूलानि दुःखानि संभवन्ति मुहुर्मुहुः\n",
    "11008007a": "पुत्रनाशेऽर्थनाशे च ज्ञातिसंबन्धिनामपि\n",
    "11008007c": "प्राप्यते सुमहद्दुःखं विषाग्निप्रतिमं विभो\n",
    "11008008a": "येन दह्यन्ति गात्राणि येन प्रज्ञा विनश्यति\n",
    "11008008c": "येनाभिभूतः पुरुषो मरणं बहु मन्यते\n",
    "11008009a": "तदिदं व्यसनं प्राप्तं मया भाग्यविपर्ययात्\n",
    "11008009c": "तच्चैवाहं करिष्यामि अद्यैव द्विजसत्तम\n",
    "11008010a": "इत्युक्त्वा तु महात्मानं पितरं ब्रह्मवित्तमम्\n",
    "11008010c": "धृतराष्ट्रोऽभवन्मूढः शोकं च परमं गतः\n",
    "11008010e": "अभूच्च तूष्णीं राजासौ ध्यायमानो महीपते\n",
    "11008011a": "तस्य तद्वचनं श्रुत्वा कृष्णद्वैपायनः प्रभुः\n",
    "11008011c": "पुत्रशोकाभिसंतप्तं पुत्रं वचनमब्रवीत्\n",
    "11008012a": "धृतराष्ट्र महाबाहो यत्त्वां वक्ष्यामि तच्छृणु\n",
    "11008012c": "श्रुतवानसि मेधावी धर्मार्थकुशलस्तथा\n",
    "11008013a": "न तेऽस्त्यविदितं किंचिद्वेदितव्यं परंतप\n",
    "11008013c": "अनित्यतां हि मर्त्यानां विजानासि न संशयः\n",
    "11008014a": "अध्रुवे जीवलोके च स्थाने वाशाश्वते सति\n",
    "11008014c": "जीविते मरणान्ते च कस्माच्छोचसि भारत\n",
    "11008015a": "प्रत्यक्षं तव राजेन्द्र वैरस्यास्य समुद्भवः\n",
    "11008015c": "पुत्रं ते कारणं कृत्वा कालयोगेन कारितः\n",
    "11008016a": "अवश्यं भवितव्ये च कुरूणां वैशसे नृप\n",
    "11008016c": "कस्माच्छोचसि ताञ्शूरान्गतान्परमिकां गतिम्\n",
    "11008017a": "जानता च महाबाहो विदुरेण महात्मना\n",
    "11008017c": "यतितं सर्वयत्नेन शमं प्रति जनेश्वर\n",
    "11008018a": "न च दैवकृतो मार्गः शक्यो भूतेन केनचित्\n",
    "11008018c": "घटतापि चिरं कालं नियन्तुमिति मे मतिः\n",
    "11008019a": "देवतानां हि यत्कार्यं मया प्रत्यक्षतः श्रुतम्\n",
    "11008019c": "तत्तेऽहं संप्रवक्ष्यामि कथं स्थैर्यं भवेत्तव\n",
    "11008020a": "पुराहं त्वरितो यातः सभामैन्द्रीं जितक्लमः\n",
    "11008020c": "अपश्यं तत्र च तदा समवेतान्दिवौकसः\n",
    "11008020e": "नारदप्रमुखांश्चापि सर्वान्देवऋषींस्तथा\n",
    "11008021a": "तत्र चापि मया दृष्टा पृथिवी पृथिवीपते\n",
    "11008021c": "कार्यार्थमुपसंप्राप्ता देवतानां समीपतः\n",
    "11008022a": "उपगम्य तदा धात्री देवानाह समागतान्\n",
    "11008022c": "यत्कार्यं मम युष्माभिर्ब्रह्मणः सदने तदा\n",
    "11008022e": "प्रतिज्ञातं महाभागास्तच्छीघ्रं संविधीयताम्\n",
    "11008023a": "तस्यास्तद्वचनं श्रुत्वा विष्णुर्लोकनमस्कृतः\n",
    "11008023c": "उवाच प्रहसन्वाक्यं पृथिवीं देवसंसदि\n",
    "11008024a": "धृतराष्ट्रस्य पुत्राणां यस्तु ज्येष्ठः शतस्य वै\n",
    "11008024c": "दुर्योधन इति ख्यातः स ते कार्यं करिष्यति\n",
    "11008024e": "तं च प्राप्य महीपालं कृतकृत्या भविष्यसि\n",
    "11008025a": "तस्यार्थे पृथिवीपालाः कुरुक्षेत्रे समागताः\n",
    "11008025c": "अन्योन्यं घातयिष्यन्ति दृढैः शस्त्रैः प्रहारिणः\n",
    "11008026a": "ततस्ते भविता देवि भारस्य युधि नाशनम्\n",
    "11008026c": "गच्छ शीघ्रं स्वकं स्थानं लोकान्धारय शोभने\n",
    "11008027a": "स एष ते सुतो राजँल्लोकसंहारकारणात्\n",
    "11008027c": "कलेरंशः समुत्पन्नो गान्धार्या जठरे नृप\n",
    "11008028a": "अमर्षी चपलश्चापि क्रोधनो दुष्प्रसाधनः\n",
    "11008028c": "दैवयोगात्समुत्पन्ना भ्रातरश्चास्य तादृशाः\n",
    "11008029a": "शकुनिर्मातुलश्चैव कर्णश्च परमः सखा\n",
    "11008029c": "समुत्पन्ना विनाशार्थं पृथिव्यां सहिता नृपाः\n",
    "11008029e": "एतमर्थं महाबाहो नारदो वेद तत्त्वतः\n",
    "11008030a": "आत्मापराधात्पुत्रास्ते विनष्टाः पृथिवीपते\n",
    "11008030c": "मा ताञ्शोचस्व राजेन्द्र न हि शोकेऽस्ति कारणम्\n",
    "11008031a": "न हि ते पाण्डवाः स्वल्पमपराध्यन्ति भारत\n",
    "11008031c": "पुत्रास्तव दुरात्मानो यैरियं घातिता मही\n",
    "11008032a": "नारदेन च भद्रं ते पूर्वमेव न संशयः\n",
    "11008032c": "युधिष्ठिरस्य समितौ राजसूये निवेदितम्\n",
    "11008033a": "पाण्डवाः कौरवाश्चैव समासाद्य परस्परम्\n",
    "11008033c": "न भविष्यन्ति कौन्तेय यत्ते कृत्यं तदाचर\n",
    "11008034a": "नारदस्य वचः श्रुत्वा तदाशोचन्त पाण्डवाः\n",
    "11008034c": "एतत्ते सर्वमाख्यातं देवगुह्यं सनातनम्\n",
    "11008035a": "कथं ते शोकनाशः स्यात्प्राणेषु च दया प्रभो\n",
    "11008035c": "स्नेहश्च पाण्डुपुत्रेषु ज्ञात्वा दैवकृतं विधिम्\n",
    "11008036a": "एष चार्थो महाबाहो पूर्वमेव मया श्रुतः\n",
    "11008036c": "कथितो धर्मराजस्य राजसूये क्रतूत्तमे\n",
    "11008037a": "यतितं धर्मपुत्रेण मया गुह्ये निवेदिते\n",
    "11008037c": "अविग्रहे कौरवाणां दैवं तु बलवत्तरम्\n",
    "11008038a": "अनतिक्रमणीयो हि विधी राजन्कथंचन\n",
    "11008038c": "कृतान्तस्य हि भूतेन स्थावरेण त्रसेन च\n",
    "11008039a": "भवान्धर्मपरो यत्र बुद्धिश्रेष्ठश्च भारत\n",
    "11008039c": "मुह्यते प्राणिनां ज्ञात्वा गतिं चागतिमेव च\n",
    "11008040a": "त्वां तु शोकेन संतप्तं मुह्यमानं मुहुर्मुहुः\n",
    "11008040c": "ज्ञात्वा युधिष्ठिरो राजा प्राणानपि परित्यजेत्\n",
    "11008041a": "कृपालुर्नित्यशो वीरस्तिर्यग्योनिगतेष्वपि\n",
    "11008041c": "स कथं त्वयि राजेन्द्र कृपां वै न करिष्यति\n",
    "11008042a": "मम चैव नियोगेन विधेश्चाप्यनिवर्तनात्\n",
    "11008042c": "पाण्डवानां च कारुण्यात्प्राणान्धारय भारत\n",
    "11008043a": "एवं ते वर्तमानस्य लोके कीर्तिर्भविष्यति\n",
    "11008043c": "धर्मश्च सुमहांस्तात तप्तं स्याच्च तपश्चिरात्\n",
    "11008044a": "पुत्रशोकसमुत्पन्नं हुताशं ज्वलितं यथा\n",
    "11008044c": "प्रज्ञाम्भसा महाराज निर्वापय सदा सदा\n",
    "11008045a": "एतच्छ्रुत्वा तु वचनं व्यासस्यामिततेजसः\n",
    "11008045c": "मुहूर्तं समनुध्याय धृतराष्ट्रोऽभ्यभाषत\n",
    "11008046a": "महता शोकजालेन प्रणुन्नोऽस्मि द्विजोत्तम\n",
    "11008046c": "नात्मानमवबुध्यामि मुह्यमानो मुहुर्मुहुः\n",
    "11008047a": "इदं तु वचनं श्रुत्वा तव दैवनियोगजम्\n",
    "11008047c": "धारयिष्याम्यहं प्राणान्यतिष्ये च नशोचितुम्\n",
    "11008048a": "एतच्छ्रुत्वा तु वचनं व्यासः सत्यवतीसुतः\n",
    "11008048c": "धृतराष्ट्रस्य राजेन्द्र तत्रैवान्तरधीयत\n",
    "11009001": "जनमेजय उवाच\n",
    "11009001a": "गते भगवति व्यासे धृतराष्ट्रो महीपतिः\n",
    "11009001c": "किमचेष्टत विप्रर्षे तन्मे व्याख्यातुमर्हसि\n",
    "11009002": "वैशंपायन उवाच\n",
    "11009002a": "एतच्छ्रुत्वा नरश्रेष्ठ चिरं ध्यात्वा त्वचेतनः\n",
    "11009002c": "संजयं योजयेत्युक्त्वा विदुरं प्रत्यभाषत\n",
    "11009003a": "क्षिप्रमानय गान्धारीं सर्वाश्च भरतस्त्रियः\n",
    "11009003c": "वधूं कुन्तीमुपादाय याश्चान्यास्तत्र योषितः\n",
    "11009004a": "एवमुक्त्वा स धर्मात्मा विदुरं धर्मवित्तमम्\n",
    "11009004c": "शोकविप्रहतज्ञानो यानमेवान्वपद्यत\n",
    "11009005a": "गान्धारी चैव शोकार्ता भर्तुर्वचनचोदिता\n",
    "11009005c": "सह कुन्त्या यतो राजा सह स्त्रीभिरुपाद्रवत्\n",
    "11009006a": "ताः समासाद्य राजानं भृशं शोकसमन्विताः\n",
    "11009006c": "आमन्त्र्यान्योन्यमीयुः स्म भृशमुच्चुक्रुशुस्ततः\n",
    "11009007a": "ताः समाश्वासयत्क्षत्ता ताभ्यश्चार्ततरः स्वयम्\n",
    "11009007c": "अश्रुकण्ठीः समारोप्य ततोऽसौ निर्ययौ पुरात्\n",
    "11009008a": "ततः प्रणादः संजज्ञे सर्वेषु कुरुवेश्मसु\n",
    "11009008c": "आकुमारं पुरं सर्वमभवच्छोककर्शितम्\n",
    "11009009a": "अदृष्टपूर्वा या नार्यः पुरा देवगणैरपि\n",
    "11009009c": "पृथग्जनेन दृश्यन्त तास्तदा निहतेश्वराः\n",
    "11009010a": "प्रकीर्य केशान्सुशुभान्भूषणान्यवमुच्य च\n",
    "11009010c": "एकवस्त्रधरा नार्यः परिपेतुरनाथवत्\n",
    "11009011a": "श्वेतपर्वतरूपेभ्यो गृहेभ्यस्तास्त्वपाक्रमन्\n",
    "11009011c": "गुहाभ्य इव शैलानां पृषत्यो हतयूथपाः\n",
    "11009012a": "तान्युदीर्णानि नारीणां तदा वृन्दान्यनेकशः\n",
    "11009012c": "शोकार्तान्यद्रवन्राजन्किशोरीणामिवाङ्गने\n",
    "11009013a": "प्रगृह्य बाहून्क्रोशन्त्यः पुत्रान्भ्रातॄन्पितॄनपि\n",
    "11009013c": "दर्शयन्तीव ता ह स्म युगान्ते लोकसंक्षयम्\n",
    "11009014a": "विलपन्त्यो रुदन्त्यश्च धावमानास्ततस्ततः\n",
    "11009014c": "शोकेनाभ्याहतज्ञानाः कर्तव्यं न प्रजज्ञिरे\n",
    "11009015a": "व्रीडां जग्मुः पुरा याः स्म सखीनामपि योषितः\n",
    "11009015c": "ता एकवस्त्रा निर्लज्जाः श्वश्रूणां पुरतोऽभवन्\n",
    "11009016a": "परस्परं सुसूक्ष्मेषु शोकेष्वाश्वासयन्स्म याः\n",
    "11009016c": "ताः शोकविह्वला राजन्नुपैक्षन्त परस्परम्\n",
    "11009017a": "ताभिः परिवृतो राजा रुदतीभिः सहस्रशः\n",
    "11009017c": "निर्ययौ नगराद्दीनस्तूर्णमायोधनं प्रति\n",
    "11009018a": "शिल्पिनो वणिजो वैश्याः सर्वकर्मोपजीविनः\n",
    "11009018c": "ते पार्थिवं पुरस्कृत्य निर्ययुर्नगराद्बहिः\n",
    "11009019a": "तासां विक्रोशमानानामार्तानां कुरुसंक्षये\n",
    "11009019c": "प्रादुरासीन्महाञ्शब्दो व्यथयन्भुवनान्युत\n",
    "11009020a": "युगान्तकाले संप्राप्ते भूतानां दह्यतामिव\n",
    "11009020c": "अभावः स्यादयं प्राप्त इति भूतानि मेनिरे\n",
    "11009021a": "भृशमुद्विग्नमनसस्ते पौराः कुरुसंक्षये\n",
    "11009021c": "प्राक्रोशन्त महाराज स्वनुरक्तास्तदा भृशम्\n",
    "11010001": "वैशंपायन उवाच\n",
    "11010001a": "क्रोशमात्रं ततो गत्वा ददृशुस्तान्महारथान्\n",
    "11010001c": "शारद्वतं कृपं द्रौणिं कृतवर्माणमेव च\n",
    "11010002a": "ते तु दृष्ट्वैव राजानं प्रज्ञाचक्षुषमीश्वरम्\n",
    "11010002c": "अश्रुकण्ठा विनिःश्वस्य रुदन्तमिदमब्रुवन्\n",
    "11010003a": "पुत्रस्तव महाराज कृत्वा कर्म सुदुष्करम्\n",
    "11010003c": "गतः सानुचरो राजञ्शक्रलोकं महीपतिः\n",
    "11010004a": "दुर्योधनबलान्मुक्ता वयमेव त्रयो रथाः\n",
    "11010004c": "सर्वमन्यत्परिक्षीणं सैन्यं ते भरतर्षभ\n",
    "11010005a": "इत्येवमुक्त्वा राजानं कृपः शारद्वतस्तदा\n",
    "11010005c": "गान्धारीं पुत्रशोकार्तामिदं वचनमब्रवीत्\n",
    "11010006a": "अभीता युध्यमानास्ते घ्नन्तः शत्रुगणान्बहून्\n",
    "11010006c": "वीरकर्माणि कुर्वाणाः पुत्रास्ते निधनं गताः\n",
    "11010007a": "ध्रुवं संप्राप्य लोकांस्ते निर्मलाञ्शस्त्रनिर्जितान्\n",
    "11010007c": "भास्वरं देहमास्थाय विहरन्त्यमरा इव\n",
    "11010008a": "न हि कश्चिद्धि शूराणां युध्यमानः पराङ्मुखः\n",
    "11010008c": "शस्त्रेण निधनं प्राप्तो न च कश्चित्कृताञ्जलिः\n",
    "11010009a": "एतां तां क्षत्रियस्याहुः पुराणां परमां गतिम्\n",
    "11010009c": "शस्त्रेण निधनं संख्ये तान्न शोचितुमर्हसि\n",
    "11010010a": "न चापि शत्रवस्तेषामृध्यन्ते राज्ञि पाण्डवाः\n",
    "11010010c": "शृणु यत्कृतमस्माभिरश्वत्थामपुरोगमैः\n",
    "11010011a": "अधर्मेण हतं श्रुत्वा भीमसेनेन ते सुतम्\n",
    "11010011c": "सुप्तं शिबिरमाविश्य पाण्डूनां कदनं कृतम्\n",
    "11010012a": "पाञ्चाला निहताः सर्वे धृष्टद्युम्नपुरोगमाः\n",
    "11010012c": "द्रुपदस्यात्मजाश्चैव द्रौपदेयाश्च पातिताः\n",
    "11010013a": "तथा विशसनं कृत्वा पुत्रशत्रुगणस्य ते\n",
    "11010013c": "प्राद्रवाम रणे स्थातुं न हि शक्यामहे त्रयः\n",
    "11010014a": "ते हि शूरा महेष्वासाः क्षिप्रमेष्यन्ति पाण्डवाः\n",
    "11010014c": "अमर्षवशमापन्ना वैरं प्रतिजिहीर्षवः\n",
    "11010015a": "निहतानात्मजाञ्श्रुत्वा प्रमत्तान्पुरुषर्षभाः\n",
    "11010015c": "निनीषन्तः पदं शूराः क्षिप्रमेव यशस्विनि\n",
    "11010016a": "पाण्डूनां किल्बिषं कृत्वा संस्थातुं नोत्सहामहे\n",
    "11010016c": "अनुजानीहि नो राज्ञि मा च शोके मनः कृथाः\n",
    "11010017a": "राजंस्त्वमनुजानीहि धैर्यमातिष्ठ चोत्तमम्\n",
    "11010017c": "निष्ठान्तं पश्य चापि त्वं क्षत्रधर्मं च केवलम्\n",
    "11010018a": "इत्येवमुक्त्वा राजानं कृत्वा चाभिप्रदक्षिणम्\n",
    "11010018c": "कृपश्च कृतवर्मा च द्रोणपुत्रश्च भारत\n",
    "11010019a": "अवेक्षमाणा राजानं धृतराष्ट्रं मनीषिणम्\n",
    "11010019c": "गङ्गामनु महात्मानस्तूर्णमश्वानचोदयन्\n",
    "11010020a": "अपक्रम्य तु ते राजन्सर्व एव महारथाः\n",
    "11010020c": "आमन्त्र्यान्योन्यमुद्विग्नास्त्रिधा ते प्रययुस्ततः\n",
    "11010021a": "जगाम हास्तिनपुरं कृपः शारद्वतस्तदा\n",
    "11010021c": "स्वमेव राष्ट्रं हार्दिक्यो द्रौणिर्व्यासाश्रमं ययौ\n",
    "11010022a": "एवं ते प्रययुर्वीरा वीक्षमाणाः परस्परम्\n",
    "11010022c": "भयार्ताः पाण्डुपुत्राणामागस्कृत्वा महात्मनाम्\n",
    "11010023a": "समेत्य वीरा राजानं तदा त्वनुदिते रवौ\n",
    "11010023c": "विप्रजग्मुर्महाराज यथेच्छकमरिंदमाः\n",
    "11011001": "वैशंपायन उवाच\n",
    "11011001a": "हतेषु सर्वसैन्येषु धर्मराजो युधिष्ठिरः\n",
    "11011001c": "शुश्रुवे पितरं वृद्धं निर्यातं गजसाह्वयात्\n",
    "11011002a": "सोऽभ्ययात्पुत्रशोकार्तः पुत्रशोकपरिप्लुतम्\n",
    "11011002c": "शोचमानो महाराज भ्रातृभिः सहितस्तदा\n",
    "11011003a": "अन्वीयमानो वीरेण दाशार्हेण महात्मना\n",
    "11011003c": "युयुधानेन च तथा तथैव च युयुत्सुना\n",
    "11011004a": "तमन्वगात्सुदुःखार्ता द्रौपदी शोककर्शिता\n",
    "11011004c": "सह पाञ्चालयोषिद्भिर्यास्तत्रासन्समागताः\n",
    "11011005a": "स गङ्गामनु वृन्दानि स्त्रीणां भरतसत्तम\n",
    "11011005c": "कुररीणामिवार्तानां क्रोशन्तीनां ददर्श ह\n",
    "11011006a": "ताभिः परिवृतो राजा रुदतीभिः सहस्रशः\n",
    "11011006c": "ऊर्ध्वबाहुभिरार्ताभिर्ब्रुवतीभिः प्रियाप्रिये\n",
    "11011007a": "क्व नु धर्मज्ञता राज्ञः क्व नु साद्यानृशंसता\n",
    "11011007c": "यदावधीत्पितॄन्भ्रातॄन्गुरून्पुत्रान्सखीनपि\n",
    "11011008a": "घातयित्वा कथं द्रोणं भीष्मं चापि पितामहम्\n",
    "11011008c": "मनस्तेऽभून्महाबाहो हत्वा चापि जयद्रथम्\n",
    "11011009a": "किं नु राज्येन ते कार्यं पितॄन्भ्रातॄनपश्यतः\n",
    "11011009c": "अभिमन्युं च दुर्धर्षं द्रौपदेयांश्च भारत\n",
    "11011010a": "अतीत्य ता महाबाहुः क्रोशन्तीः कुररीरिव\n",
    "11011010c": "ववन्दे पितरं ज्येष्ठं धर्मराजो युधिष्ठिरः\n",
    "11011011a": "ततोऽभिवाद्य पितरं धर्मेणामित्रकर्शनाः\n",
    "11011011c": "न्यवेदयन्त नामानि पाण्डवास्तेऽपि सर्वशः\n",
    "11011012a": "तमात्मजान्तकरणं पिता पुत्रवधार्दितः\n",
    "11011012c": "अप्रीयमाणः शोकार्तः पाण्डवं परिषस्वजे\n",
    "11011013a": "धर्मराजं परिष्वज्य सान्त्वयित्वा च भारत\n",
    "11011013c": "दुष्टात्मा भीममन्वैच्छद्दिधक्षुरिव पावकः\n",
    "11011014a": "स कोपपावकस्तस्य शोकवायुसमीरितः\n",
    "11011014c": "भीमसेनमयं दावं दिधक्षुरिव दृश्यते\n",
    "11011015a": "तस्य संकल्पमाज्ञाय भीमं प्रत्यशुभं हरिः\n",
    "11011015c": "भीममाक्षिप्य पाणिभ्यां प्रददौ भीममायसम्\n",
    "11011016a": "प्रागेव तु महाबुद्धिर्बुद्ध्वा तस्येङ्गितं हरिः\n",
    "11011016c": "संविधानं महाप्राज्ञस्तत्र चक्रे जनार्दनः\n",
    "11011017a": "तं तु गृह्यैव पाणिभ्यां भीमसेनमयस्मयम्\n",
    "11011017c": "बभञ्ज बलवान्राजा मन्यमानो वृकोदरम्\n",
    "11011018a": "नागायुतबलप्राणः स राजा भीममायसम्\n",
    "11011018c": "भङ्क्त्वा विमथितोरस्कः सुस्राव रुधिरं मुखात्\n",
    "11011019a": "ततः पपात मेदिन्यां तथैव रुधिरोक्षितः\n",
    "11011019c": "प्रपुष्पिताग्रशिखरः पारिजात इव द्रुमः\n",
    "11011020a": "पर्यगृह्णत तं विद्वान्सूतो गावल्गणिस्तदा\n",
    "11011020c": "मैवमित्यब्रवीच्चैनं शमयन्सान्त्वयन्निव\n",
    "11011021a": "स तु कोपं समुत्सृज्य गतमन्युर्महामनाः\n",
    "11011021c": "हा हा भीमेति चुक्रोश भूयः शोकसमन्वितः\n",
    "11011022a": "तं विदित्वा गतक्रोधं भीमसेनवधार्दितम्\n",
    "11011022c": "वासुदेवो वरः पुंसामिदं वचनमब्रवीत्\n",
    "11011023a": "मा शुचो धृतराष्ट्र त्वं नैष भीमस्त्वया हतः\n",
    "11011023c": "आयसी प्रतिमा ह्येषा त्वया राजन्निपातिता\n",
    "11011024a": "त्वां क्रोधवशमापन्नं विदित्वा भरतर्षभ\n",
    "11011024c": "मयापकृष्टः कौन्तेयो मृत्योर्दंष्ट्रान्तरं गतः\n",
    "11011025a": "न हि ते राजशार्दूल बले तुल्योऽस्ति कश्चन\n",
    "11011025c": "कः सहेत महाबाहो बाह्वोर्निग्रहणं नरः\n",
    "11011026a": "यथान्तकमनुप्राप्य जीवन्कश्चिन्न मुच्यते\n",
    "11011026c": "एवं बाह्वन्तरं प्राप्य तव जीवेन्न कश्चन\n",
    "11011027a": "तस्मात्पुत्रेण या सा ते प्रतिमा कारितायसी\n",
    "11011027c": "भीमस्य सेयं कौरव्य तवैवोपहृता मया\n",
    "11011028a": "पुत्रशोकाभिसंतापाद्धर्मादपहृतं मनः\n",
    "11011028c": "तव राजेन्द्र तेन त्वं भीमसेनं जिघांससि\n",
    "11011029a": "न च ते तत्क्षमं राजन्हन्यास्त्वं यद्वृकोदरम्\n",
    "11011029c": "न हि पुत्रा महाराज जीवेयुस्ते कथंचन\n",
    "11011030a": "तस्माद्यत्कृतमस्माभिर्मन्यमानैः क्षमं प्रति\n",
    "11011030c": "अनुमन्यस्व तत्सर्वं मा च शोके मनः कृथाः\n",
    "11012001": "वैशंपायन उवाच\n",
    "11012001a": "तत एनमुपातिष्ठञ्शौचार्थं परिचारकाः\n",
    "11012001c": "कृतशौचं पुनश्चैनं प्रोवाच मधुसूदनः\n",
    "11012002a": "राजन्नधीता वेदास्ते शास्त्राणि विविधानि च\n",
    "11012002c": "श्रुतानि च पुराणानि राजधर्माश्च केवलाः\n",
    "11012003a": "एवं विद्वान्महाप्राज्ञ नाकार्षीर्वचनं तदा\n",
    "11012003c": "पाण्डवानधिकाञ्जानन्बले शौर्ये च कौरव\n",
    "11012004a": "राजा हि यः स्थिरप्रज्ञः स्वयं दोषानवेक्षते\n",
    "11012004c": "देशकालविभागं च परं श्रेयः स विन्दति\n",
    "11012005a": "उच्यमानं च यः श्रेयो गृह्णीते नो हिताहिते\n",
    "11012005c": "आपदं समनुप्राप्य स शोचत्यनये स्थितः\n",
    "11012006a": "ततोऽन्यवृत्तमात्मानं समवेक्षस्व भारत\n",
    "11012006c": "राजंस्त्वं ह्यविधेयात्मा दुर्योधनवशे स्थितः\n",
    "11012007a": "आत्मापराधादायस्तस्तत्किं भीमं जिघांससि\n",
    "11012007c": "तस्मात्संयच्छ कोपं त्वं स्वमनुस्मृत्य दुष्कृतम्\n",
    "11012008a": "यस्तु तां स्पर्धया क्षुद्रः पाञ्चालीमानयत्सभाम्\n",
    "11012008c": "स हतो भीमसेनेन वैरं प्रतिचिकीर्षता\n",
    "11012009a": "आत्मनोऽतिक्रमं पश्य पुत्रस्य च दुरात्मनः\n",
    "11012009c": "यदनागसि पाण्डूनां परित्यागः परंतप\n",
    "11012010a": "एवमुक्तः स कृष्णेन सर्वं सत्यं जनाधिप\n",
    "11012010c": "उवाच देवकीपुत्रं धृतराष्ट्रो महीपतिः\n",
    "11012011a": "एवमेतन्महाबाहो यथा वदसि माधव\n",
    "11012011c": "पुत्रस्नेहस्तु धर्मात्मन्धैर्यान्मां समचालयत्\n",
    "11012012a": "दिष्ट्या तु पुरुषव्याघ्रो बलवान्सत्यविक्रमः\n",
    "11012012c": "त्वद्गुप्तो नागमत्कृष्ण भीमो बाह्वन्तरं मम\n",
    "11012013a": "इदानीं त्वहमेकाग्रो गतमन्युर्गतज्वरः\n",
    "11012013c": "मध्यमं पाण्डवं वीरं स्प्रष्टुमिच्छामि केशव\n",
    "11012014a": "हतेषु पार्थिवेन्द्रेषु पुत्रेषु निहतेषु च\n",
    "11012014c": "पाण्डुपुत्रेषु मे शर्म प्रीतिश्चाप्यवतिष्ठते\n",
    "11012015a": "ततः स भीमं च धनंजयं च; माद्र्याश्च पुत्रौ पुरुषप्रवीरौ\n",
    "11012015c": "पस्पर्श गात्रैः प्ररुदन्सुगात्रा;नाश्वास्य कल्याणमुवाच चैनान्\n",
    "11013001": "वैशंपायन उवाच\n",
    "11013001a": "धृतराष्ट्राभ्यनुज्ञातास्ततस्ते कुरुपुंगवाः\n",
    "11013001c": "अभ्ययुर्भ्रातरः सर्वे गान्धारीं सहकेशवाः\n",
    "11013002a": "ततो ज्ञात्वा हतामित्रं धर्मराजं युधिष्ठिरम्\n",
    "11013002c": "गान्धारी पुत्रशोकार्ता शप्तुमैच्छदनिन्दिता\n",
    "11013003a": "तस्याः पापमभिप्रायं विदित्वा पाण्डवान्प्रति\n",
    "11013003c": "ऋषिः सत्यवतीपुत्रः प्रागेव समबुध्यत\n",
    "11013004a": "स गङ्गायामुपस्पृश्य पुण्यगन्धं पयः शुचि\n",
    "11013004c": "तं देशमुपसंपेदे परमर्षिर्मनोजवः\n",
    "11013005a": "दिव्येन चक्षुषा पश्यन्मनसानुद्धतेन च\n",
    "11013005c": "सर्वप्राणभृतां भावं स तत्र समबुध्यत\n",
    "11013006a": "स स्नुषामब्रवीत्काले कल्यवादी महातपाः\n",
    "11013006c": "शापकालमवाक्षिप्य शमकालमुदीरयन्\n",
    "11013007a": "न कोपः पाण्डवे कार्यो गान्धारि शममाप्नुहि\n",
    "11013007c": "रजो निगृह्यतामेतच्छृणु चेदं वचो मम\n",
    "11013008a": "उक्तास्यष्टादशाहानि पुत्रेण जयमिच्छता\n",
    "11013008c": "शिवमाशास्स्व मे मातर्युध्यमानस्य शत्रुभिः\n",
    "11013009a": "सा तथा याच्यमाना त्वं काले काले जयैषिणा\n",
    "11013009c": "उक्तवत्यसि गान्धारि यतो धर्मस्ततो जयः\n",
    "11013010a": "न चाप्यतीतां गान्धारि वाचं ते वितथामहम्\n",
    "11013010c": "स्मरामि भाषमाणायास्तथा प्रणिहिता ह्यसि\n",
    "11013011a": "सा त्वं धर्मं परिस्मृत्य वाचा चोक्त्वा मनस्विनि\n",
    "11013011c": "कोपं संयच्छ गान्धारि मैवं भूः सत्यवादिनि\n",
    "11013012": "गान्धार्युवाच\n",
    "11013012a": "भगवन्नाभ्यसूयामि नैतानिच्छामि नश्यतः\n",
    "11013012c": "पुत्रशोकेन तु बलान्मनो विह्वलतीव मे\n",
    "11013013a": "यथैव कुन्त्या कौन्तेया रक्षितव्यास्तथा मया\n",
    "11013013c": "यथैव धृतराष्ट्रेण रक्षितव्यास्तथा मया\n",
    "11013014a": "दुर्योधनापराधेन शकुनेः सौबलस्य च\n",
    "11013014c": "कर्णदुःशासनाभ्यां च वृत्तोऽयं कुरुसंक्षयः\n",
    "11013015a": "नापराध्यति बीभत्सुर्न च पार्थो वृकोदरः\n",
    "11013015c": "नकुलः सहदेवो वा नैव जातु युधिष्ठिरः\n",
    "11013016a": "युध्यमाना हि कौरव्याः कृन्तमानाः परस्परम्\n",
    "11013016c": "निहताः सहिताश्चान्यैस्तत्र नास्त्यप्रियं मम\n",
    "11013017a": "यत्तु कर्माकरोद्भीमो वासुदेवस्य पश्यतः\n",
    "11013017c": "दुर्योधनं समाहूय गदायुद्धे महामनाः\n",
    "11013018a": "शिक्षयाभ्यधिकं ज्ञात्वा चरन्तं बहुधा रणे\n",
    "11013018c": "अधो नाभ्यां प्रहृतवांस्तन्मे कोपमवर्धयत्\n",
    "11013019a": "कथं नु धर्मं धर्मज्ञैः समुद्दिष्टं महात्मभिः\n",
    "11013019c": "त्यजेयुराहवे शूराः प्राणहेतोः कथंचन\n",
    "11014001": "वैशंपायन उवाच\n",
    "11014001a": "तच्छ्रुत्वा वचनं तस्या भीमसेनोऽथ भीतवत्\n",
    "11014001c": "गान्धारीं प्रत्युवाचेदं वचः सानुनयं तदा\n",
    "11014002a": "अधर्मो यदि वा धर्मस्त्रासात्तत्र मया कृतः\n",
    "11014002c": "आत्मानं त्रातुकामेन तन्मे त्वं क्षन्तुमर्हसि\n",
    "11014003a": "न हि युद्धेन पुत्रस्ते धर्मेण स महाबलः\n",
    "11014003c": "शक्यः केनचिदुद्यन्तुमतो विषममाचरम्\n",
    "11014004a": "सैन्यस्यैकोऽवशिष्टोऽयं गदायुद्धे च वीर्यवान्\n",
    "11014004c": "मां हत्वा न हरेद्राज्यमिति चैतत्कृतं मया\n",
    "11014005a": "राजपुत्रीं च पाञ्चालीमेकवस्त्रां रजस्वलाम्\n",
    "11014005c": "भवत्या विदितं सर्वमुक्तवान्यत्सुतस्तव\n",
    "11014006a": "सुयोधनमसंगृह्य न शक्या भूः ससागरा\n",
    "11014006c": "केवला भोक्तुमस्माभिरतश्चैतत्कृतं मया\n",
    "11014007a": "तच्चाप्यप्रियमस्माकं पुत्रस्ते समुपाचरत्\n",
    "11014007c": "द्रौपद्या यत्सभामध्ये सव्यमूरुमदर्शयत्\n",
    "11014008a": "तत्रैव वध्यः सोऽस्माकं दुराचारोऽम्ब ते सुतः\n",
    "11014008c": "धर्मराजाज्ञया चैव स्थिताः स्म समये तदा\n",
    "11014009a": "वैरमुद्धुक्षितं राज्ञि पुत्रेण तव तन्महत्\n",
    "11014009c": "क्लेशिताश्च वने नित्यं तत एतत्कृतं मया\n",
    "11014010a": "वैरस्यास्य गतः पारं हत्वा दुर्योधनं रणे\n",
    "11014010c": "राज्यं युधिष्ठिरः प्राप्तो वयं च गतमन्यवः\n",
    "11014011": "गान्धार्युवाच\n",
    "11014011a": "न तस्यैष वधस्तात यत्प्रशंससि मे सुतम्\n",
    "11014011c": "कृतवांश्चापि तत्सर्वं यदिदं भाषसे मयि\n",
    "11014012a": "हताश्वे नकुले यत्तद्वृषसेनेन भारत\n",
    "11014012c": "अपिबः शोणितं संख्ये दुःशासनशरीरजम्\n",
    "11014013a": "सद्भिर्विगर्हितं घोरमनार्यजनसेवितम्\n",
    "11014013c": "क्रूरं कर्माकरोः कस्मात्तदयुक्तं वृकोदर\n",
    "11014014": "भीमसेन उवाच\n",
    "11014014a": "अन्यस्यापि न पातव्यं रुधिरं किं पुनः स्वकम्\n",
    "11014014c": "यथैवात्मा तथा भ्राता विशेषो नास्ति कश्चन\n",
    "11014015a": "रुधिरं न व्यतिक्रामद्दन्तोष्ठं मेऽम्ब मा शुचः\n",
    "11014015c": "वैवस्वतस्तु तद्वेद हस्तौ मे रुधिरोक्षितौ\n",
    "11014016a": "हताश्वं नकुलं दृष्ट्वा वृषसेनेन संयुगे\n",
    "11014016c": "भ्रातॄणां संप्रहृष्टानां त्रासः संजनितो मया\n",
    "11014017a": "केशपक्षपरामर्शे द्रौपद्या द्यूतकारिते\n",
    "11014017c": "क्रोधाद्यदब्रुवं चाहं तच्च मे हृदि वर्तते\n",
    "11014018a": "क्षत्रधर्माच्च्युतो राज्ञि भवेयं शाश्वतीः समाः\n",
    "11014018c": "प्रतिज्ञां तामनिस्तीर्य ततस्तत्कृतवानहम्\n",
    "11014019a": "न मामर्हसि गान्धारि दोषेण परिशङ्कितुम्\n",
    "11014019c": "अनिगृह्य पुरा पुत्रानस्मास्वनपकारिषु\n",
    "11014020": "गान्धार्युवाच\n",
    "11014020a": "वृद्धस्यास्य शतं पुत्रान्निघ्नंस्त्वमपराजितः\n",
    "11014020c": "कस्मान्न शेषयः कंचिद्येनाल्पमपराधितम्\n",
    "11014021a": "संतानमावयोस्तात वृद्धयोर्हृतराज्ययोः\n",
    "11014021c": "कथमन्धद्वयस्यास्य यष्टिरेका न वर्जिता\n",
    "11014022a": "शेषे ह्यवस्थिते तात पुत्राणामन्तके त्वयि\n",
    "11014022c": "न मे दुःखं भवेदेतद्यदि त्वं धर्ममाचरः\n",
    "11015001": "वैशंपायन उवाच\n",
    "11015001a": "एवमुक्त्वा तु गान्धारी युधिष्ठिरमपृच्छत\n",
    "11015001c": "क्व स राजेति सक्रोधा पुत्रपौत्रवधार्दिता\n",
    "11015002a": "तामभ्यगच्छद्राजेन्द्रो वेपमानः कृताञ्जलिः\n",
    "11015002c": "युधिष्ठिर इदं चैनां मधुरं वाक्यमब्रवीत्\n",
    "11015003a": "पुत्रहन्ता नृशंसोऽहं तव देवि युधिष्ठिरः\n",
    "11015003c": "शापार्हः पृथिवीनाशे हेतुभूतः शपस्व माम्\n",
    "11015004a": "न हि मे जीवितेनार्थो न राज्येन धनेन वा\n",
    "11015004c": "तादृशान्सुहृदो हत्वा मूढस्यास्य सुहृद्द्रुहः\n",
    "11015005a": "तमेवंवादिनं भीतं संनिकर्षगतं तदा\n",
    "11015005c": "नोवाच किंचिद्गान्धारी निःश्वासपरमा भृशम्\n",
    "11015006a": "तस्यावनतदेहस्य पादयोर्निपतिष्यतः\n",
    "11015006c": "युधिष्ठिरस्य नृपतेर्धर्मज्ञा धर्मदर्शिनी\n",
    "11015006e": "अङ्गुल्यग्राणि ददृशे देवी पट्टान्तरेण सा\n",
    "11015007a": "ततः स कुनखीभूतो दर्शनीयनखो नृपः\n",
    "11015007c": "तं दृष्ट्वा चार्जुनोऽगच्छद्वासुदेवस्य पृष्ठतः\n",
    "11015008a": "एवं संचेष्टमानांस्तानितश्चेतश्च भारत\n",
    "11015008c": "गान्धारी विगतक्रोधा सान्त्वयामास मातृवत्\n",
    "11015009a": "तया ते समनुज्ञाता मातरं वीरमातरम्\n",
    "11015009c": "अभ्यगच्छन्त सहिताः पृथां पृथुलवक्षसः\n",
    "11015010a": "चिरस्य दृष्ट्वा पुत्रान्सा पुत्राधिभिरभिप्लुता\n",
    "11015010c": "बाष्पमाहारयद्देवी वस्त्रेणावृत्य वै मुखम्\n",
    "11015011a": "ततो बाष्पं समुत्सृज्य सह पुत्रैस्तथा पृथा\n",
    "11015011c": "अपश्यदेताञ्शस्त्रौघैर्बहुधा परिविक्षतान्\n",
    "11015012a": "सा तानेकैकशः पुत्रान्संस्पृशन्ती पुनः पुनः\n",
    "11015012c": "अन्वशोचन्त दुःखार्ता द्रौपदीं च हतात्मजाम्\n",
    "11015012e": "रुदतीमथ पाञ्चालीं ददर्श पतितां भुवि\n",
    "11015013": "द्रौपद्युवाच\n",
    "11015013a": "आर्ये पौत्राः क्व ते सर्वे सौभद्रसहिता गताः\n",
    "11015013c": "न त्वां तेऽद्याभिगच्छन्ति चिरदृष्टां तपस्विनीम्\n",
    "11015013e": "किं नु राज्येन वै कार्यं विहीनायाः सुतैर्मम\n",
    "11015014": "वैशंपायन उवाच\n",
    "11015014a": "तां समाश्वासयामास पृथा पृथुललोचना\n",
    "11015014c": "उत्थाप्य याज्ञसेनीं तु रुदतीं शोककर्शिताम्\n",
    "11015015a": "तयैव सहिता चापि पुत्रैरनुगता पृथा\n",
    "11015015c": "अभ्यगच्छत गान्धारीमार्तामार्ततरा स्वयम्\n",
    "11015016a": "तामुवाचाथ गान्धारी सह वध्वा यशस्विनीम्\n",
    "11015016c": "मैवं पुत्रीति शोकार्ता पश्य मामपि दुःखिताम्\n",
    "11015017a": "मन्ये लोकविनाशोऽयं कालपर्यायचोदितः\n",
    "11015017c": "अवश्यभावी संप्राप्तः स्वभावाल्लोमहर्षणः\n",
    "11015018a": "इदं तत्समनुप्राप्तं विदुरस्य वचो महत्\n",
    "11015018c": "असिद्धानुनये कृष्णे यदुवाच महामतिः\n",
    "11015019a": "तस्मिन्नपरिहार्येऽर्थे व्यतीते च विशेषतः\n",
    "11015019c": "मा शुचो न हि शोच्यास्ते संग्रामे निधनं गताः\n",
    "11015020a": "यथैव त्वं तथैवाहं को वा माश्वासयिष्यति\n",
    "11015020c": "ममैव ह्यपराधेन कुलमग्र्यं विनाशितम्\n",
    "11016001": "वैशंपायन उवाच\n",
    "11016001a": "एवमुक्त्वा तु गान्धारी कुरूणामाविकर्तनम्\n",
    "11016001c": "अपश्यत्तत्र तिष्ठन्ती सर्वं दिव्येन चक्षुषा\n",
    "11016002a": "पतिव्रता महाभागा समानव्रतचारिणी\n",
    "11016002c": "उग्रेण तपसा युक्ता सततं सत्यवादिनी\n",
    "11016003a": "वरदानेन कृष्णस्य महर्षेः पुण्यकर्मणः\n",
    "11016003c": "दिव्यज्ञानबलोपेता विविधं पर्यदेवयत्\n",
    "11016004a": "ददर्श सा बुद्धिमती दूरादपि यथान्तिके\n",
    "11016004c": "रणाजिरं नृवीराणामद्भुतं लोमहर्षणम्\n",
    "11016005a": "अस्थिकेशपरिस्तीर्णं शोणितौघपरिप्लुतम्\n",
    "11016005c": "शरीरैर्बहुसाहस्रैर्विनिकीर्णं समन्ततः\n",
    "11016006a": "गजाश्वरथयोधानामावृतं रुधिराविलैः\n",
    "11016006c": "शरीरैरशिरस्कैश्च विदेहैश्च शिरोगणैः\n",
    "11016007a": "गजाश्वनरवीराणां निःसत्त्वैरभिसंवृतम्\n",
    "11016007c": "सृगालबडकाकोलकङ्ककाकनिषेवितम्\n",
    "11016008a": "रक्षसां पुरुषादानां मोदनं कुरराकुलम्\n",
    "11016008c": "अशिवाभिः शिवाभिश्च नादितं गृध्रसेवितम्\n",
    "11016009a": "ततो व्यासाभ्यनुज्ञातो धृतराष्ट्रो महीपतिः\n",
    "11016009c": "पाण्डुपुत्राश्च ते सर्वे युधिष्ठिरपुरोगमाः\n",
    "11016010a": "वासुदेवं पुरस्कृत्य हतबन्धुं च पार्थिवम्\n",
    "11016010c": "कुरुस्त्रियः समासाद्य जग्मुरायोधनं प्रति\n",
    "11016011a": "समासाद्य कुरुक्षेत्रं ताः स्त्रियो निहतेश्वराः\n",
    "11016011c": "अपश्यन्त हतांस्तत्र पुत्रान्भ्रातॄन्पितॄन्पतीन्\n",
    "11016012a": "क्रव्यादैर्भक्ष्यमाणान्वै गोमायुबडवायसैः\n",
    "11016012c": "भूतैः पिशाचै रक्षोभिर्विविधैश्च निशाचरैः\n",
    "11016013a": "रुद्राक्रीडनिभं दृष्ट्वा तदा विशसनं स्त्रियः\n",
    "11016013c": "महार्हेभ्योऽथ यानेभ्यो विक्रोशन्त्यो निपेतिरे\n",
    "11016014a": "अदृष्टपूर्वं पश्यन्त्यो दुःखार्ता भरतस्त्रियः\n",
    "11016014c": "शरीरेष्वस्खलन्नन्या न्यपतंश्चापरा भुवि\n",
    "11016015a": "श्रान्तानां चाप्यनाथानां नासीत्काचन चेतना\n",
    "11016015c": "पाञ्चालकुरुयोषाणां कृपणं तदभून्महत्\n",
    "11016016a": "दुःखोपहतचित्ताभिः समन्तादनुनादितम्\n",
    "11016016c": "दृष्ट्वायोधनमत्युग्रं धर्मज्ञा सुबलात्मजा\n",
    "11016017a": "ततः सा पुण्डरीकाक्षमामन्त्र्य पुरुषोत्तमम्\n",
    "11016017c": "कुरूणां वैशसं दृष्ट्वा दुःखाद्वचनमब्रवीत्\n",
    "11016018a": "पश्यैताः पुण्डरीकाक्ष स्नुषा मे निहतेश्वराः\n",
    "11016018c": "प्रकीर्णकेशाः क्रोशन्तीः कुररीरिव माधव\n",
    "11016019a": "अमूस्त्वभिसमागम्य स्मरन्त्यो भरतर्षभान्\n",
    "11016019c": "पृथगेवाभ्यधावन्त पुत्रान्भ्रातॄन्पितॄन्पतीन्\n",
    "11016020a": "वीरसूभिर्महाबाहो हतपुत्राभिरावृतम्\n",
    "11016020c": "क्वचिच्च वीरपत्नीभिर्हतवीराभिराकुलम्\n",
    "11016021a": "शोभितं पुरुषव्याघ्रैर्भीष्मकर्णाभिमन्युभिः\n",
    "11016021c": "द्रोणद्रुपदशल्यैश्च ज्वलद्भिरिव पावकैः\n",
    "11016022a": "काञ्चनैः कवचैर्निष्कैर्मणिभिश्च महात्मनाम्\n",
    "11016022c": "अङ्गदैर्हस्तकेयूरैः स्रग्भिश्च समलंकृतम्\n",
    "11016023a": "वीरबाहुविसृष्टाभिः शक्तिभिः परिघैरपि\n",
    "11016023c": "खड्गैश्च विमलैस्तीक्ष्णैः सशरैश्च शरासनैः\n",
    "11016024a": "क्रव्यादसंघैर्मुदितैस्तिष्ठद्भिः सहितैः क्वचित्\n",
    "11016024c": "क्वचिदाक्रीडमानैश्च शयानैरपरैः क्वचित्\n",
    "11016025a": "एतदेवंविधं वीर संपश्यायोधनं विभो\n",
    "11016025c": "पश्यमाना च दह्यामि शोकेनाहं जनार्दन\n",
    "11016026a": "पाञ्चालानां कुरूणां च विनाशं मधुसूदन\n",
    "11016026c": "पञ्चानामिव भूतानां नाहं वधमचिन्तयम्\n",
    "11016027a": "तान्सुपर्णाश्च गृध्राश्च निष्कर्षन्त्यसृगुक्षितान्\n",
    "11016027c": "निगृह्य कवचेषूग्रा भक्षयन्ति सहस्रशः\n",
    "11016028a": "जयद्रथस्य कर्णस्य तथैव द्रोणभीष्मयोः\n",
    "11016028c": "अभिमन्योर्विनाशं च कश्चिन्तयितुमर्हति\n",
    "11016029a": "अवध्यकल्पान्निहतान्दृष्ट्वाहं मधुसूदन\n",
    "11016029c": "गृध्रकङ्कबडश्येनश्वसृगालादनीकृतान्\n",
    "11016030a": "अमर्षवशमापन्नान्दुर्योधनवशे स्थितान्\n",
    "11016030c": "पश्येमान्पुरुषव्याघ्रान्संशान्तान्पावकानिव\n",
    "11016031a": "शयनान्युचिताः सर्वे मृदूनि विमलानि च\n",
    "11016031c": "विपन्नास्तेऽद्य वसुधां विवृतामधिशेरते\n",
    "11016032a": "बन्दिभिः सततं काले स्तुवद्भिरभिनन्दिताः\n",
    "11016032c": "शिवानामशिवा घोराः शृण्वन्ति विविधा गिरः\n",
    "11016033a": "ये पुरा शेरते वीराः शयनेषु यशस्विनः\n",
    "11016033c": "चन्दनागुरुदिग्धाङ्गास्तेऽद्य पांसुषु शेरते\n",
    "11016034a": "तेषामाभरणान्येते गृध्रगोमायुवायसाः\n",
    "11016034c": "आक्षिपन्त्यशिवा घोरा विनदन्तः पुनः पुनः\n",
    "11016035a": "चापानि विशिखान्पीतान्निस्त्रिंशान्विमला गदाः\n",
    "11016035c": "युद्धाभिमानिनः प्रीता जीवन्त इव बिभ्रति\n",
    "11016036a": "सुरूपवर्णा बहवः क्रव्यादैरवघट्टिताः\n",
    "11016036c": "ऋषभप्रतिरूपाक्षाः शेरते हरितस्रजः\n",
    "11016037a": "अपरे पुनरालिङ्ग्य गदाः परिघबाहवः\n",
    "11016037c": "शेरतेऽभिमुखाः शूरा दयिता इव योषितः\n",
    "11016038a": "बिभ्रतः कवचान्यन्ये विमलान्यायुधानि च\n",
    "11016038c": "न धर्षयन्ति क्रव्यादा जीवन्तीति जनार्दन\n",
    "11016039a": "क्रव्यादैः कृष्यमाणानामपरेषां महात्मनाम्\n",
    "11016039c": "शातकौम्भ्यः स्रजश्चित्रा विप्रकीर्णाः समन्ततः\n",
    "11016040a": "एते गोमायवो भीमा निहतानां यशस्विनाम्\n",
    "11016040c": "कण्ठान्तरगतान्हारानाक्षिपन्ति सहस्रशः\n",
    "11016041a": "सर्वेष्वपररात्रेषु याननन्दन्त बन्दिनः\n",
    "11016041c": "स्तुतिभिश्च परार्ध्याभिरुपचारैश्च शिक्षिताः\n",
    "11016042a": "तानिमाः परिदेवन्ति दुःखार्ताः परमाङ्गनाः\n",
    "11016042c": "कृपणं वृष्णिशार्दूल दुःखशोकार्दिता भृशम्\n",
    "11016043a": "रक्तोत्पलवनानीव विभान्ति रुचिराणि वै\n",
    "11016043c": "मुखानि परमस्त्रीणां परिशुष्काणि केशव\n",
    "11016044a": "रुदितोपरता ह्येता ध्यायन्त्यः संपरिप्लुताः\n",
    "11016044c": "कुरुस्त्रियोऽभिगच्छन्ति तेन तेनैव दुःखिताः\n",
    "11016045a": "एतान्यादित्यवर्णानि तपनीयनिभानि च\n",
    "11016045c": "रोषरोदनताम्राणि वक्त्राणि कुरुयोषिताम्\n",
    "11016046a": "आसामपरिपूर्णार्थं निशम्य परिदेवितम्\n",
    "11016046c": "इतरेतरसंक्रन्दान्न विजानन्ति योषितः\n",
    "11016047a": "एता दीर्घमिवोच्छ्वस्य विक्रुश्य च विलप्य च\n",
    "11016047c": "विस्पन्दमाना दुःखेन वीरा जहति जीवितम्\n",
    "11016048a": "बह्व्यो दृष्ट्वा शरीराणि क्रोशन्ति विलपन्ति च\n",
    "11016048c": "पाणिभिश्चापरा घ्नन्ति शिरांसि मृदुपाणयः\n",
    "11016049a": "शिरोभिः पतितैर्हस्तैः सर्वाङ्गैर्यूथशः कृतैः\n",
    "11016049c": "इतरेतरसंपृक्तैराकीर्णा भाति मेदिनी\n",
    "11016050a": "विशिरस्कानथो कायान्दृष्ट्वा घोराभिनन्दिनः\n",
    "11016050c": "मुह्यन्त्यनुचिता नार्यो विदेहानि शिरांसि च\n",
    "11016051a": "शिरः कायेन संधाय प्रेक्षमाणा विचेतसः\n",
    "11016051c": "अपश्यन्त्यो परं तत्र नेदमस्येति दुःखिताः\n",
    "11016052a": "बाहूरुचरणानन्यान्विशिखोन्मथितान्पृथक्\n",
    "11016052c": "संदधत्योऽसुखाविष्टा मूर्छन्त्येताः पुनः पुनः\n",
    "11016053a": "उत्कृत्तशिरसश्चान्यान्विजग्धान्मृगपक्षिभिः\n",
    "11016053c": "दृष्ट्वा काश्चिन्न जानन्ति भर्तॄन्भरतयोषितः\n",
    "11016054a": "पाणिभिश्चापरा घ्नन्ति शिरांसि मधुसूदन\n",
    "11016054c": "प्रेक्ष्य भ्रातॄन्पितॄन्पुत्रान्पतींश्च निहतान्परैः\n",
    "11016055a": "बाहुभिश्च सखड्गैश्च शिरोभिश्च सकुण्डलैः\n",
    "11016055c": "अगम्यकल्पा पृथिवी मांसशोणितकर्दमा\n",
    "11016056a": "न दुःखेषूचिताः पूर्वं दुःखं गाहन्त्यनिन्दिताः\n",
    "11016056c": "भ्रातृभिः पितृभिः पुत्रैरुपकीर्णां वसुंधराम्\n",
    "11016057a": "यूथानीव किशोरीणां सुकेशीनां जनार्दन\n",
    "11016057c": "स्नुषाणां धृतराष्ट्रस्य पश्य वृन्दान्यनेकशः\n",
    "11016058a": "अतो दुःखतरं किं नु केशव प्रतिभाति मे\n",
    "11016058c": "यदिमाः कुर्वते सर्वा रूपमुच्चावचं स्त्रियः\n",
    "11016059a": "नूनमाचरितं पापं मया पूर्वेषु जन्मसु\n",
    "11016059c": "या पश्यामि हतान्पुत्रान्पौत्रान्भ्रातॄंश्च केशव\n",
    "11016059e": "एवमार्ता विलपती ददर्श निहतं सुतम्\n",
    "11017001": "वैशंपायन उवाच\n",
    "11017001a": "ततो दुर्योधनं दृष्ट्वा गान्धारी शोककर्शिता\n",
    "11017001c": "सहसा न्यपतद्भूमौ छिन्नेव कदली वने\n",
    "11017002a": "सा तु लब्ध्वा पुनः संज्ञां विक्रुश्य च पुनः पुनः\n",
    "11017002c": "दुर्योधनमभिप्रेक्ष्य शयानं रुधिरोक्षितम्\n",
    "11017003a": "परिष्वज्य च गान्धारी कृपणं पर्यदेवयत्\n",
    "11017003c": "हा हा पुत्रेति शोकार्ता विललापाकुलेन्द्रिया\n",
    "11017004a": "सुगूढजत्रु विपुलं हारनिष्कनिषेवितम्\n",
    "11017004c": "वारिणा नेत्रजेनोरः सिञ्चन्ती शोकतापिता\n",
    "11017004e": "समीपस्थं हृषीकेशमिदं वचनमब्रवीत्\n",
    "11017005a": "उपस्थितेऽस्मिन्संग्रामे ज्ञातीनां संक्षये विभो\n",
    "11017005c": "मामयं प्राह वार्ष्णेय प्राञ्जलिर्नृपसत्तमः\n",
    "11017005e": "अस्मिञ्ज्ञातिसमुद्धर्षे जयमम्बा ब्रवीतु मे\n",
    "11017006a": "इत्युक्ते जानती सर्वमहं स्वं व्यसनागमम्\n",
    "11017006c": "अब्रुवं पुरुषव्याघ्र यतो धर्मस्ततो जयः\n",
    "11017007a": "यथा न युध्यमानस्त्वं संप्रमुह्यसि पुत्रक\n",
    "11017007c": "ध्रुवं शस्त्रजिताँल्लोकान्प्राप्तास्यमरवद्विभो\n",
    "11017008a": "इत्येवमब्रुवं पूर्वं नैनं शोचामि वै प्रभो\n",
    "11017008c": "धृतराष्ट्रं तु शोचामि कृपणं हतबान्धवम्\n",
    "11017009a": "अमर्षणं युधां श्रेष्ठं कृतास्त्रं युद्धदुर्मदम्\n",
    "11017009c": "शयानं वीरशयने पश्य माधव मे सुतम्\n",
    "11017010a": "योऽयं मूर्धावसिक्तानामग्रे याति परंतपः\n",
    "11017010c": "सोऽयं पांसुषु शेतेऽद्य पश्य कालस्य पर्ययम्\n",
    "11017011a": "ध्रुवं दुर्योधनो वीरो गतिं नसुलभां गतः\n",
    "11017011c": "तथा ह्यभिमुखः शेते शयने वीरसेविते\n",
    "11017012a": "यं पुरा पर्युपासीना रमयन्ति महीक्षितः\n",
    "11017012c": "महीतलस्थं निहतं गृध्रास्तं पर्युपासते\n",
    "11017013a": "यं पुरा व्यजनैरग्र्यैरुपवीजन्ति योषितः\n",
    "11017013c": "तमद्य पक्षव्यजनैरुपवीजन्ति पक्षिणः\n",
    "11017014a": "एष शेते महाबाहुर्बलवान्सत्यविक्रमः\n",
    "11017014c": "सिंहेनेव द्विपः संख्ये भीमसेनेन पातितः\n",
    "11017015a": "पश्य दुर्योधनं कृष्ण शयानं रुधिरोक्षितम्\n",
    "11017015c": "निहतं भीमसेनेन गदामुद्यम्य भारत\n",
    "11017016a": "अक्षौहिणीर्महाबाहुर्दश चैकां च केशव\n",
    "11017016c": "अनयद्यः पुरा संख्ये सोऽनयान्निधनं गतः\n",
    "11017017a": "एष दुर्योधनः शेते महेष्वासो महारथः\n",
    "11017017c": "शार्दूल इव सिंहेन भीमसेनेन पातितः\n",
    "11017018a": "विदुरं ह्यवमन्यैष पितरं चैव मन्दभाक्\n",
    "11017018c": "बालो वृद्धावमानेन मन्दो मृत्युवशं गतः\n",
    "11017019a": "निःसपत्ना मही यस्य त्रयोदश समाः स्थिता\n",
    "11017019c": "स शेते निहतो भूमौ पुत्रो मे पृथिवीपतिः\n",
    "11017020a": "अपश्यं कृष्ण पृथिवीं धार्तराष्ट्रानुशासनात्\n",
    "11017020c": "पूर्णां हस्तिगवाश्वस्य वार्ष्णेय न तु तच्चिरम्\n",
    "11017021a": "तामेवाद्य महाबाहो पश्याम्यन्यानुशासनात्\n",
    "11017021c": "हीनां हस्तिगवाश्वेन किं नु जीवामि माधव\n",
    "11017022a": "इदं कृच्छ्रतरं पश्य पुत्रस्यापि वधान्मम\n",
    "11017022c": "यदिमाः पर्युपासन्ते हताञ्शूरान्रणे स्त्रियः\n",
    "11017023a": "प्रकीर्णकेशां सुश्रोणीं दुर्योधनभुजाङ्कगाम्\n",
    "11017023c": "रुक्मवेदीनिभां पश्य कृष्ण लक्ष्मणमातरम्\n",
    "11017024a": "नूनमेषा पुरा बाला जीवमाने महाभुजे\n",
    "11017024c": "भुजावाश्रित्य रमते सुभुजस्य मनस्विनी\n",
    "11017025a": "कथं तु शतधा नेदं हृदयं मम दीर्यते\n",
    "11017025c": "पश्यन्त्या निहतं पुत्रं पुत्रेण सहितं रणे\n",
    "11017026a": "पुत्रं रुधिरसंसिक्तमुपजिघ्रत्यनिन्दिता\n",
    "11017026c": "दुर्योधनं तु वामोरूः पाणिना परिमार्जति\n",
    "11017027a": "किं नु शोचति भर्तारं पुत्रं चैषा मनस्विनी\n",
    "11017027c": "तथा ह्यवस्थिता भाति पुत्रं चाप्यभिवीक्ष्य सा\n",
    "11017028a": "स्वशिरः पञ्चशाखाभ्यामभिहत्यायतेक्षणा\n",
    "11017028c": "पतत्युरसि वीरस्य कुरुराजस्य माधव\n",
    "11017029a": "पुण्डरीकनिभा भाति पुण्डरीकान्तरप्रभा\n",
    "11017029c": "मुखं विमृज्य पुत्रस्य भर्तुश्चैव तपस्विनी\n",
    "11017030a": "यदि चाप्यागमाः सन्ति यदि वा श्रुतयस्तथा\n",
    "11017030c": "ध्रुवं लोकानवाप्तोऽयं नृपो बाहुबलार्जितान्\n",
    "11018001": "गान्धार्युवाच\n",
    "11018001a": "पश्य माधव पुत्रान्मे शतसंख्याञ्जितक्लमान्\n",
    "11018001c": "गदया भीमसेनेन भूयिष्ठं निहतान्रणे\n",
    "11018002a": "इदं दुःखतरं मेऽद्य यदिमा मुक्तमूर्धजाः\n",
    "11018002c": "हतपुत्रा रणे बालाः परिधावन्ति मे स्नुषाः\n",
    "11018003a": "प्रासादतलचारिण्यश्चरणैर्भूषणान्वितैः\n",
    "11018003c": "आपन्ना यत्स्पृशन्तीमा रुधिरार्द्रां वसुंधराम्\n",
    "11018004a": "गृध्रानुत्सारयन्त्यश्च गोमायून्वायसांस्तथा\n",
    "11018004c": "शोकेनार्ता विघूर्णन्त्यो मत्ता इव चरन्त्युत\n",
    "11018005a": "एषान्या त्वनवद्याङ्गी करसंमितमध्यमा\n",
    "11018005c": "घोरं तद्वैशसं दृष्ट्वा निपतत्यतिदुःखिता\n",
    "11018006a": "दृष्ट्वा मे पार्थिवसुतामेतां लक्ष्मणमातरम्\n",
    "11018006c": "राजपुत्रीं महाबाहो मनो न व्युपशाम्यति\n",
    "11018007a": "भ्रातॄंश्चान्याः पतींश्चान्याः पुत्रांश्च निहतान्भुवि\n",
    "11018007c": "दृष्ट्वा परिपतन्त्येताः प्रगृह्य सुभुजा भुजान्\n",
    "11018008a": "मध्यमानां तु नारीणां वृद्धानां चापराजित\n",
    "11018008c": "आक्रन्दं हतबन्धूनां दारुणे वैशसे शृणु\n",
    "11018009a": "रथनीडानि देहांश्च हतानां गजवाजिनाम्\n",
    "11018009c": "आश्रिताः श्रममोहार्ताः स्थिताः पश्य महाबल\n",
    "11018010a": "अन्या चापहृतं कायाच्चारुकुण्डलमुन्नसम्\n",
    "11018010c": "स्वस्य बन्धोः शिरः कृष्ण गृहीत्वा पश्य तिष्ठति\n",
    "11018011a": "पूर्वजातिकृतं पापं मन्ये नाल्पमिवानघ\n",
    "11018011c": "एताभिरनवद्याभिर्मया चैवाल्पमेधया\n",
    "11018012a": "तदिदं धर्मराजेन यातितं नो जनार्दन\n",
    "11018012c": "न हि नाशोऽस्ति वार्ष्णेय कर्मणोः शुभपापयोः\n",
    "11018013a": "प्रत्यग्रवयसः पश्य दर्शनीयकुचोदराः\n",
    "11018013c": "कुलेषु जाता ह्रीमत्यः कृष्णपक्षाक्षिमूर्धजाः\n",
    "11018014a": "हंसगद्गदभाषिण्यो दुःखशोकप्रमोहिताः\n",
    "11018014c": "सारस्य इव वाशन्त्यः पतिताः पश्य माधव\n",
    "11018015a": "फुल्लपद्मप्रकाशानि पुण्डरीकाक्ष योषिताम्\n",
    "11018015c": "अनवद्यानि वक्त्राणि तपत्यसुखरश्मिवान्\n",
    "11018016a": "ईर्षूणां मम पुत्राणां वासुदेवावरोधनम्\n",
    "11018016c": "मत्तमातङ्गदर्पाणां पश्यन्त्यद्य पृथग्जनाः\n",
    "11018017a": "शतचन्द्राणि चर्माणि ध्वजांश्चादित्यसंनिभान्\n",
    "11018017c": "रौक्माणि चैव वर्माणि निष्कानपि च काञ्चनान्\n",
    "11018018a": "शीर्षत्राणानि चैतानि पुत्राणां मे महीतले\n",
    "11018018c": "पश्य दीप्तानि गोविन्द पावकान्सुहुतानिव\n",
    "11018019a": "एष दुःशासनः शेते शूरेणामित्रघातिना\n",
    "11018019c": "पीतशोणितसर्वाङ्गो भीमसेनेन पातितः\n",
    "11018020a": "गदया वीरघातिन्या पश्य माधव मे सुतम्\n",
    "11018020c": "द्यूतक्लेशाननुस्मृत्य द्रौपद्या चोदितेन च\n",
    "11018021a": "उक्ता ह्यनेन पाञ्चाली सभायां द्यूतनिर्जिता\n",
    "11018021c": "प्रियं चिकीर्षता भ्रातुः कर्णस्य च जनार्दन\n",
    "11018022a": "सहैव सहदेवेन नकुलेनार्जुनेन च\n",
    "11018022c": "दासभार्यासि पाञ्चालि क्षिप्रं प्रविश नो गृहान्\n",
    "11018023a": "ततोऽहमब्रुवं कृष्ण तदा दुर्योधनं नृपम्\n",
    "11018023c": "मृत्युपाशपरिक्षिप्तं शकुनिं पुत्र वर्जय\n",
    "11018024a": "निबोधैनं सुदुर्बुद्धिं मातुलं कलहप्रियम्\n",
    "11018024c": "क्षिप्रमेनं परित्यज्य पुत्र शाम्यस्व पाण्डवैः\n",
    "11018025a": "न बुध्यसे त्वं दुर्बुद्धे भीमसेनममर्षणम्\n",
    "11018025c": "वाङ्नाराचैस्तुदंस्तीक्ष्णैरुल्काभिरिव कुञ्जरम्\n",
    "11018026a": "तानेष रभसः क्रूरो वाक्शल्यानवधारयन्\n",
    "11018026c": "उत्ससर्ज विषं तेषु सर्पो गोवृषभेष्विव\n",
    "11018027a": "एष दुःशासनः शेते विक्षिप्य विपुलौ भुजौ\n",
    "11018027c": "निहतो भीमसेनेन सिंहेनेव महर्षभः\n",
    "11018028a": "अत्यर्थमकरोद्रौद्रं भीमसेनोऽत्यमर्षणः\n",
    "11018028c": "दुःशासनस्य यत्क्रुद्धोऽपिबच्छोणितमाहवे\n",
    "11019001": "गान्धार्युवाच\n",
    "11019001a": "एष माधव पुत्रो मे विकर्णः प्राज्ञसंमतः\n",
    "11019001c": "भूमौ विनिहतः शेते भीमेन शतधा कृतः\n",
    "11019002a": "गजमध्यगतः शेते विकर्णो मधुसूदन\n",
    "11019002c": "नीलमेघपरिक्षिप्तः शरदीव दिवाकरः\n",
    "11019003a": "अस्य चापग्रहेणैष पाणिः कृतकिणो महान्\n",
    "11019003c": "कथंचिच्छिद्यते गृध्रैरत्तुकामैस्तलत्रवान्\n",
    "11019004a": "अस्य भार्यामिषप्रेप्सून्गृध्रानेतांस्तपस्विनी\n",
    "11019004c": "वारयत्यनिशं बाला न च शक्नोति माधव\n",
    "11019005a": "युवा वृन्दारकः शूरो विकर्णः पुरुषर्षभ\n",
    "11019005c": "सुखोचितः सुखार्हश्च शेते पांसुषु माधव\n",
    "11019006a": "कर्णिनालीकनाराचैर्भिन्नमर्माणमाहवे\n",
    "11019006c": "अद्यापि न जहात्येनं लक्ष्मीर्भरतसत्तमम्\n",
    "11019007a": "एष संग्रामशूरेण प्रतिज्ञां पालयिष्यता\n",
    "11019007c": "दुर्मुखोऽभिमुखः शेते हतोऽरिगणहा रणे\n",
    "11019008a": "तस्यैतद्वदनं कृष्ण श्वापदैरर्धभक्षितम्\n",
    "11019008c": "विभात्यभ्यधिकं तात सप्तम्यामिव चन्द्रमाः\n",
    "11019009a": "शूरस्य हि रणे कृष्ण यस्याननमथेदृशम्\n",
    "11019009c": "स कथं निहतोऽमित्रैः पांसून्ग्रसति मे सुतः\n",
    "11019010a": "यस्याहवमुखे सौम्य स्थाता नैवोपपद्यते\n",
    "11019010c": "स कथं दुर्मुखोऽमित्रैर्हतो विबुधलोकजित्\n",
    "11019011a": "चित्रसेनं हतं भूमौ शयानं मधुसूदन\n",
    "11019011c": "धार्तराष्ट्रमिमं पश्य प्रतिमानं दनुष्मताम्\n",
    "11019012a": "तं चित्रमाल्याभरणं युवत्यः शोककर्शिताः\n",
    "11019012c": "क्रव्यादसंघैः सहिता रुदन्त्यः पर्युपासते\n",
    "11019013a": "स्त्रीणां रुदितनिर्घोषः श्वापदानां च गर्जितम्\n",
    "11019013c": "चित्ररूपमिदं कृष्ण विचित्रं प्रतिभाति मे\n",
    "11019014a": "युवा वृन्दारको नित्यं प्रवरस्त्रीनिषेवितः\n",
    "11019014c": "विविंशतिरसौ शेते ध्वस्तः पांसुषु माधव\n",
    "11019015a": "शरसंकृत्तवर्माणं वीरं विशसने हतम्\n",
    "11019015c": "परिवार्यासते गृध्राः परिविंशा विविंशतिम्\n",
    "11019016a": "प्रविश्य समरे वीरः पाण्डवानामनीकिनीम्\n",
    "11019016c": "आविश्य शयने शेते पुनः सत्पुरुषोचितम्\n",
    "11019017a": "स्मितोपपन्नं सुनसं सुभ्रु ताराधिपोपमम्\n",
    "11019017c": "अतीव शुभ्रं वदनं पश्य कृष्ण विविंशतेः\n",
    "11019018a": "यं स्म तं पर्युपासन्ते वसुं वासवयोषितः\n",
    "11019018c": "क्रीडन्तमिव गन्धर्वं देवकन्याः सहस्रशः\n",
    "11019019a": "हन्तारं वीरसेनानां शूरं समितिशोभनम्\n",
    "11019019c": "निबर्हणममित्राणां दुःसहं विषहेत कः\n",
    "11019020a": "दुःसहस्यैतदाभाति शरीरं संवृतं शरैः\n",
    "11019020c": "गिरिरात्मरुहैः फुल्लैः कर्णिकारैरिवावृतः\n",
    "11019021a": "शातकौम्भ्या स्रजा भाति कवचेन च भास्वता\n",
    "11019021c": "अग्निनेव गिरिः श्वेतो गतासुरपि दुःसहः\n",
    "11020001": "गान्धार्युवाच\n",
    "11020001a": "अध्यर्धगुणमाहुर्यं बले शौर्ये च माधव\n",
    "11020001c": "पित्रा त्वया च दाशार्ह दृप्तं सिंहमिवोत्कटम्\n",
    "11020002a": "यो बिभेद चमूमेको मम पुत्रस्य दुर्भिदाम्\n",
    "11020002c": "स भूत्वा मृत्युरन्येषां स्वयं मृत्युवशं गतः\n",
    "11020003a": "तस्योपलक्षये कृष्ण कार्ष्णेरमिततेजसः\n",
    "11020003c": "अभिमन्योर्हतस्यापि प्रभा नैवोपशाम्यति\n",
    "11020004a": "एषा विराटदुहिता स्नुषा गाण्डीवधन्वनः\n",
    "11020004c": "आर्ता बाला पतिं वीरं शोच्या शोचत्यनिन्दिता\n",
    "11020005a": "तमेषा हि समासाद्य भार्या भर्तारमन्तिके\n",
    "11020005c": "विराटदुहिता कृष्ण पाणिना परिमार्जति\n",
    "11020006a": "तस्य वक्त्रमुपाघ्राय सौभद्रस्य यशस्विनी\n",
    "11020006c": "विबुद्धकमलाकारं कम्बुवृत्तशिरोधरम्\n",
    "11020007a": "काम्यरूपवती चैषा परिष्वजति भामिनी\n",
    "11020007c": "लज्जमाना पुरेवैनं माध्वीकमदमूर्छिता\n",
    "11020008a": "तस्य क्षतजसंदिग्धं जातरूपपरिष्कृतम्\n",
    "11020008c": "विमुच्य कवचं कृष्ण शरीरमभिवीक्षते\n",
    "11020009a": "अवेक्षमाणा तं बाला कृष्ण त्वामभिभाषते\n",
    "11020009c": "अयं ते पुण्डरीकाक्ष सदृशाक्षो निपातितः\n",
    "11020010a": "बले वीर्ये च सदृशस्तेजसा चैव तेऽनघ\n",
    "11020010c": "रूपेण च तवात्यर्थं शेते भुवि निपातितः\n",
    "11020011a": "अत्यन्तसुकुमारस्य राङ्कवाजिनशायिनः\n",
    "11020011c": "कच्चिदद्य शरीरं ते भूमौ न परितप्यते\n",
    "11020012a": "मातङ्गभुजवर्ष्माणौ ज्याक्षेपकठिनत्वचौ\n",
    "11020012c": "काञ्चनाङ्गदिनौ शेषे निक्षिप्य विपुलौ भुजौ\n",
    "11020013a": "व्यायम्य बहुधा नूनं सुखसुप्तः श्रमादिव\n",
    "11020013c": "एवं विलपतीमार्तां न हि मामभिभाषसे\n",
    "11020014a": "आर्यामार्य सुभद्रां त्वमिमांश्च त्रिदशोपमान्\n",
    "11020014c": "पितॄन्मां चैव दुःखार्तां विहाय क्व गमिष्यसि\n",
    "11020015a": "तस्य शोणितसंदिग्धान्केशानुन्नाम्य पाणिना\n",
    "11020015c": "उत्सङ्गे वक्त्रमाधाय जीवन्तमिव पृच्छति\n",
    "11020015e": "स्वस्रीयं वासुदेवस्य पुत्रं गाण्डीवधन्वनः\n",
    "11020016a": "कथं त्वां रणमध्यस्थं जघ्नुरेते महारथाः\n",
    "11020016c": "धिगस्तु क्रूरकर्तॄंस्तान्कृपकर्णजयद्रथान्\n",
    "11020017a": "द्रोणद्रौणायनी चोभौ यैरसि व्यसनीकृतः\n",
    "11020017c": "रथर्षभाणां सर्वेषां कथमासीत्तदा मनः\n",
    "11020018a": "बालं त्वां परिवार्यैकं मम दुःखाय जघ्नुषाम्\n",
    "11020018c": "कथं नु पाण्डवानां च पाञ्चालानां च पश्यताम्\n",
    "11020018e": "त्वं वीर निधनं प्राप्तो नाथवान्सन्ननाथवत्\n",
    "11020019a": "दृष्ट्वा बहुभिराक्रन्दे निहतं त्वामनाथवत्\n",
    "11020019c": "वीरः पुरुषशार्दूलः कथं जीवति पाण्डवः\n",
    "11020020a": "न राज्यलाभो विपुलः शत्रूणां वा पराभवः\n",
    "11020020c": "प्रीतिं दास्यति पार्थानां त्वामृते पुष्करेक्षण\n",
    "11020021a": "तव शस्त्रजिताँल्लोकान्धर्मेण च दमेन च\n",
    "11020021c": "क्षिप्रमन्वागमिष्यामि तत्र मां प्रतिपालय\n",
    "11020022a": "दुर्मरं पुनरप्राप्ते काले भवति केनचित्\n",
    "11020022c": "यदहं त्वां रणे दृष्ट्वा हतं जीवामि दुर्भगा\n",
    "11020023a": "कामिदानीं नरव्याघ्र श्लक्ष्णया स्मितया गिरा\n",
    "11020023c": "पितृलोके समेत्यान्यां मामिवामन्त्रयिष्यसि\n",
    "11020024a": "नूनमप्सरसां स्वर्गे मनांसि प्रमथिष्यसि\n",
    "11020024c": "परमेण च रूपेण गिरा च स्मितपूर्वया\n",
    "11020025a": "प्राप्य पुण्यकृताँल्लोकानप्सरोभिः समेयिवान्\n",
    "11020025c": "सौभद्र विहरन्काले स्मरेथाः सुकृतानि मे\n",
    "11020026a": "एतावानिह संवासो विहितस्ते मया सह\n",
    "11020026c": "षण्मासान्सप्तमे मासि त्वं वीर निधनं गतः\n",
    "11020027a": "इत्युक्तवचनामेतामपकर्षन्ति दुःखिताम्\n",
    "11020027c": "उत्तरां मोघसंकल्पां मत्स्यराजकुलस्त्रियः\n",
    "11020028a": "उत्तरामपकृष्यैनामार्तामार्ततराः स्वयम्\n",
    "11020028c": "विराटं निहतं दृष्ट्वा क्रोशन्ति विलपन्ति च\n",
    "11020029a": "द्रोणास्त्रशरसंकृत्तं शयानं रुधिरोक्षितम्\n",
    "11020029c": "विराटं वितुदन्त्येते गृध्रगोमायुवायसाः\n",
    "11020030a": "वितुद्यमानं विहगैर्विराटमसितेक्षणाः\n",
    "11020030c": "न शक्नुवन्ति विवशा निवर्तयितुमातुराः\n",
    "11020031a": "आसामातपतप्तानामायासेन च योषिताम्\n",
    "11020031c": "श्रमेण च विवर्णानां रूपाणां विगतं वपुः\n",
    "11020032a": "उत्तरं चाभिमन्युं च काम्बोजं च सुदक्षिणम्\n",
    "11020032c": "शिशूनेतान्हतान्पश्य लक्ष्मणं च सुदर्शनम्\n",
    "11020032e": "आयोधनशिरोमध्ये शयानं पश्य माधव\n",
    "11021001": "गान्धार्युवाच\n",
    "11021001a": "एष वैकर्तनः शेते महेष्वासो महारथः\n",
    "11021001c": "ज्वलितानलवत्संख्ये संशान्तः पार्थतेजसा\n",
    "11021002a": "पश्य वैकर्तनं कर्णं निहत्यातिरथान्बहून्\n",
    "11021002c": "शोणितौघपरीताङ्गं शयानं पतितं भुवि\n",
    "11021003a": "अमर्षी दीर्घरोषश्च महेष्वासो महारथः\n",
    "11021003c": "रणे विनिहतः शेते शूरो गाण्डीवधन्वना\n",
    "11021004a": "यं स्म पाण्डवसंत्रासान्मम पुत्रा महारथाः\n",
    "11021004c": "प्रायुध्यन्त पुरस्कृत्य मातङ्गा इव यूथपम्\n",
    "11021005a": "शार्दूलमिव सिंहेन समरे सव्यसाचिना\n",
    "11021005c": "मातङ्गमिव मत्तेन मातङ्गेन निपातितम्\n",
    "11021006a": "समेताः पुरुषव्याघ्र निहतं शूरमाहवे\n",
    "11021006c": "प्रकीर्णमूर्धजाः पत्न्यो रुदत्यः पर्युपासते\n",
    "11021007a": "उद्विग्नः सततं यस्माद्धर्मराजो युधिष्ठिरः\n",
    "11021007c": "त्रयोदश समा निद्रां चिन्तयन्नाध्यगच्छत\n",
    "11021008a": "अनाधृष्यः परैर्युद्धे शत्रुभिर्मघवानिव\n",
    "11021008c": "युगान्ताग्निरिवार्चिष्मान्हिमवानिव च स्थिरः\n",
    "11021009a": "स भूत्वा शरणं वीरो धार्तराष्ट्रस्य माधव\n",
    "11021009c": "भूमौ विनिहतः शेते वातरुग्ण इव द्रुमः\n",
    "11021010a": "पश्य कर्णस्य पत्नीं त्वं वृषसेनस्य मातरम्\n",
    "11021010c": "लालप्यमानाः करुणं रुदतीं पतितां भुवि\n",
    "11021011a": "आचार्यशापोऽनुगतो ध्रुवं त्वां; यदग्रसच्चक्रमियं धरा ते\n",
    "11021011c": "ततः शरेणापहृतं शिरस्ते; धनंजयेनाहवे शत्रुमध्ये\n",
    "11021012a": "अहो धिगेषा पतिता विसंज्ञा; समीक्ष्य जाम्बूनदबद्धनिष्कम्\n",
    "11021012c": "कर्णं महाबाहुमदीनसत्त्वं; सुषेणमाता रुदती भृशार्ता\n",
    "11021013a": "अल्पावशेषो हि कृतो महात्मा; शरीरभक्षैः परिभक्षयद्भिः\n",
    "11021013c": "द्रष्टुं न संप्रीतिकरः शशीव; कृष्णश्य पक्षस्य चतुर्दशाहे\n",
    "11021014a": "सावर्तमाना पतिता पृथिव्या;मुत्थाय दीना पुनरेव चैषा\n",
    "11021014c": "कर्णस्य वक्त्रं परिजिघ्रमाणा; रोरूयते पुत्रवधाभितप्ता\n",
    "11022001": "गान्धार्युवाच\n",
    "11022001a": "आवन्त्यं भीमसेनेन भक्षयन्ति निपातितम्\n",
    "11022001c": "गृध्रगोमायवः शूरं बहुबन्धुमबन्धुवत्\n",
    "11022002a": "तं पश्य कदनं कृत्वा शत्रूणां मधुसूदन\n",
    "11022002c": "शयानं वीरशयने रुधिरेण समुक्षितम्\n",
    "11022003a": "तं सृगालाश्च कङ्काश्च क्रव्यादाश्च पृथग्विधाः\n",
    "11022003c": "तेन तेन विकर्षन्ति पश्य कालस्य पर्ययम्\n",
    "11022004a": "शयानं वीरशयने वीरमाक्रन्दसारिणम्\n",
    "11022004c": "आवन्त्यमभितो नार्यो रुदत्यः पर्युपासते\n",
    "11022005a": "प्रातिपीयं महेष्वासं हतं भल्लेन बाह्लिकम्\n",
    "11022005c": "प्रसुप्तमिव शार्दूलं पश्य कृष्ण मनस्विनम्\n",
    "11022006a": "अतीव मुखवर्णोऽस्य निहतस्यापि शोभते\n",
    "11022006c": "सोमस्येवाभिपूर्णस्य पौर्णमास्यां समुद्यतः\n",
    "11022007a": "पुत्रशोकाभितप्तेन प्रतिज्ञां परिरक्षता\n",
    "11022007c": "पाकशासनिना संख्ये वार्द्धक्षत्रिर्निपातितः\n",
    "11022008a": "एकादश चमूर्जित्वा रक्ष्यमाणं महात्मना\n",
    "11022008c": "सत्यं चिकीर्षता पश्य हतमेनं जयद्रथम्\n",
    "11022009a": "सिन्धुसौवीरभर्तारं दर्पपूर्णं मनस्विनम्\n",
    "11022009c": "भक्षयन्ति शिवा गृध्रा जनार्दन जयद्रथम्\n",
    "11022010a": "संरक्ष्यमाणं भार्याभिरनुरक्ताभिरच्युत\n",
    "11022010c": "भषन्तो व्यपकर्षन्ति गहनं निम्नमन्तिकात्\n",
    "11022011a": "तमेताः पर्युपासन्ते रक्षमाणा महाभुजम्\n",
    "11022011c": "सिन्धुसौवीरगान्धारकाम्बोजयवनस्त्रियः\n",
    "11022012a": "यदा कृष्णामुपादाय प्राद्रवत्केकयैः सह\n",
    "11022012c": "तदैव वध्यः पाण्डूनां जनार्दन जयद्रथः\n",
    "11022013a": "दुःशलां मानयद्भिस्तु यदा मुक्तो जयद्रथः\n",
    "11022013c": "कथमद्य न तां कृष्ण मानयन्ति स्म ते पुनः\n",
    "11022014a": "सैषा मम सुता बाला विलपन्ती सुदुःखिता\n",
    "11022014c": "प्रमापयति चात्मानमाक्रोशति च पाण्डवान्\n",
    "11022015a": "किं नु दुःखतरं कृष्ण परं मम भविष्यति\n",
    "11022015c": "यत्सुता विधवा बाला स्नुषाश्च निहतेश्वराः\n",
    "11022016a": "अहो धिग्दुःशलां पश्य वीतशोकभयामिव\n",
    "11022016c": "शिरो भर्तुरनासाद्य धावमानामितस्ततः\n",
    "11022017a": "वारयामास यः सर्वान्पाण्डवान्पुत्रगृद्धिनः\n",
    "11022017c": "स हत्वा विपुलाः सेनाः स्वयं मृत्युवशं गतः\n",
    "11022018a": "तं मत्तमिव मातङ्गं वीरं परमदुर्जयम्\n",
    "11022018c": "परिवार्य रुदन्त्येताः स्त्रियश्चन्द्रोपमाननाः\n",
    "11023001": "गान्धार्युवाच\n",
    "11023001a": "एष शल्यो हतः शेते साक्षान्नकुलमातुलः\n",
    "11023001c": "धर्मज्ञेन सता तात धर्मराजेन संयुगे\n",
    "11023002a": "यस्त्वया स्पर्धते नित्यं सर्वत्र पुरुषर्षभ\n",
    "11023002c": "स एष निहतः शेते मद्रराजो महारथः\n",
    "11023003a": "येन संगृह्णता तात रथमाधिरथेर्युधि\n",
    "11023003c": "जयार्थं पाण्डुपुत्राणां तथा तेजोवधः कृतः\n",
    "11023004a": "अहो धिक्पश्य शल्यस्य पूर्णचन्द्रसुदर्शनम्\n",
    "11023004c": "मुखं पद्मपलाशाक्षं वडैरादष्टमव्रणम्\n",
    "11023005a": "एषा चामीकराभस्य तप्तकाञ्चनसप्रभा\n",
    "11023005c": "आस्याद्विनिःसृता जिह्वा भक्ष्यते कृष्ण पक्षिभिः\n",
    "11023006a": "युधिष्ठिरेण निहतं शल्यं समितिशोभनम्\n",
    "11023006c": "रुदन्त्यः पर्युपासन्ते मद्रराजकुलस्त्रियः\n",
    "11023007a": "एताः सुसूक्ष्मवसना मद्रराजं नरर्षभम्\n",
    "11023007c": "क्रोशन्त्यभिसमासाद्य क्षत्रियाः क्षत्रियर्षभम्\n",
    "11023008a": "शल्यं निपतितं नार्यः परिवार्याभितः स्थिताः\n",
    "11023008c": "वाशिता गृष्टयः पङ्के परिमग्नमिवर्षभम्\n",
    "11023009a": "शल्यं शरणदं शूरं पश्यैनं रथसत्तमम्\n",
    "11023009c": "शयानं वीरशयने शरैर्विशकलीकृतम्\n",
    "11023010a": "एष शैलालयो राजा भगदत्तः प्रतापवान्\n",
    "11023010c": "गजाङ्कुशधरः श्रेष्ठः शेते भुवि निपातितः\n",
    "11023011a": "यस्य रुक्ममयी माला शिरस्येषा विराजते\n",
    "11023011c": "श्वापदैर्भक्ष्यमाणस्य शोभयन्तीव मूर्धजान्\n",
    "11023012a": "एतेन किल पार्थस्य युद्धमासीत्सुदारुणम्\n",
    "11023012c": "लोमहर्षणमत्युग्रं शक्रस्य बलिना यथा\n",
    "11023013a": "योधयित्वा महाबाहुरेष पार्थं धनंजयम्\n",
    "11023013c": "संशयं गमयित्वा च कुन्तीपुत्रेण पातितः\n",
    "11023014a": "यस्य नास्ति समो लोके शौर्ये वीर्ये च कश्चन\n",
    "11023014c": "स एष निहतः शेते भीष्मो भीष्मकृदाहवे\n",
    "11023015a": "पश्य शांतनवं कृष्ण शयानं सूर्यवर्चसम्\n",
    "11023015c": "युगान्त इव कालेन पातितं सूर्यमम्बरात्\n",
    "11023016a": "एष तप्त्वा रणे शत्रूञ्शस्त्रतापेन वीर्यवान्\n",
    "11023016c": "नरसूर्योऽस्तमभ्येति सूर्योऽस्तमिव केशव\n",
    "11023017a": "शरतल्पगतं वीरं धर्मे देवापिना समम्\n",
    "11023017c": "शयानं वीरशयने पश्य शूरनिषेविते\n",
    "11023018a": "कर्णिनालीकनाराचैरास्तीर्य शयनोत्तमम्\n",
    "11023018c": "आविश्य शेते भगवान्स्कन्दः शरवणं यथा\n",
    "11023019a": "अतूलपूर्णं गाङ्गेयस्त्रिभिर्बाणैः समन्वितम्\n",
    "11023019c": "उपधायोपधानाग्र्यं दत्तं गाण्डीवधन्वना\n",
    "11023020a": "पालयानः पितुः शास्त्रमूर्ध्वरेता महायशाः\n",
    "11023020c": "एष शांतनवः शेते माधवाप्रतिमो युधि\n",
    "11023021a": "धर्मात्मा तात धर्मज्ञः पारंपर्येण निर्णये\n",
    "11023021c": "अमर्त्य इव मर्त्यः सन्नेष प्राणानधारयत्\n",
    "11023022a": "नास्ति युद्धे कृती कश्चिन्न विद्वान्न पराक्रमी\n",
    "11023022c": "यत्र शांतनवो भीष्मः शेतेऽद्य निहतः परैः\n",
    "11023023a": "स्वयमेतेन शूरेण पृच्छ्यमानेन पाण्डवैः\n",
    "11023023c": "धर्मज्ञेनाहवे मृत्युराख्यातः सत्यवादिना\n",
    "11023024a": "प्रनष्टः कुरुवंशश्च पुनर्येन समुद्धृतः\n",
    "11023024c": "स गतः कुरुभिः सार्धं महाबुद्धिः पराभवम्\n",
    "11023025a": "धर्मेषु कुरवः कं नु परिप्रक्ष्यन्ति माधव\n",
    "11023025c": "गते देवव्रते स्वर्गं देवकल्पे नरर्षभे\n",
    "11023026a": "अर्जुनस्य विनेतारमाचार्यं सात्यकेस्तथा\n",
    "11023026c": "तं पश्य पतितं द्रोणं कुरूणां गुरुसत्तमम्\n",
    "11023027a": "अस्त्रं चतुर्विधं वेद यथैव त्रिदशेश्वरः\n",
    "11023027c": "भार्गवो वा महावीर्यस्तथा द्रोणोऽपि माधव\n",
    "11023028a": "यस्य प्रसादाद्बीभत्सुः पाण्डवः कर्म दुष्करम्\n",
    "11023028c": "चकार स हतः शेते नैनमस्त्राण्यपालयन्\n",
    "11023029a": "यं पुरोधाय कुरव आह्वयन्ति स्म पाण्डवान्\n",
    "11023029c": "सोऽयं शस्त्रभृतां श्रेष्ठो द्रोणः शस्त्रैः पृथक्कृतः\n",
    "11023030a": "यस्य निर्दहतः सेनां गतिरग्नेरिवाभवत्\n",
    "11023030c": "स भूमौ निहतः शेते शान्तार्चिरिव पावकः\n",
    "11023031a": "धनुर्मुष्टिरशीर्णश्च हस्तावापश्च माधव\n",
    "11023031c": "द्रोणस्य निहतस्यापि दृश्यते जीवतो यथा\n",
    "11023032a": "वेदा यस्माच्च चत्वारः सर्वास्त्राणि च केशव\n",
    "11023032c": "अनपेतानि वै शूराद्यथैवादौ प्रजापतेः\n",
    "11023033a": "वन्दनार्हाविमौ तस्य बन्दिभिर्वन्दितौ शुभौ\n",
    "11023033c": "गोमायवो विकर्षन्ति पादौ शिष्यशतार्चितौ\n",
    "11023034a": "द्रोणं द्रुपदपुत्रेण निहतं मधुसूदन\n",
    "11023034c": "कृपी कृपणमन्वास्ते दुःखोपहतचेतना\n",
    "11023035a": "तां पश्य रुदतीमार्तां मुक्तकेशीमधोमुखीम्\n",
    "11023035c": "हतं पतिमुपासन्तीं द्रोणं शस्त्रभृतां वरम्\n",
    "11023036a": "बाणैर्भिन्नतनुत्राणं धृष्टद्युम्नेन केशव\n",
    "11023036c": "उपास्ते वै मृधे द्रोणं जटिला ब्रह्मचारिणी\n",
    "11023037a": "प्रेतकृत्ये च यतते कृपी कृपणमातुरा\n",
    "11023037c": "हतस्य समरे भर्तुः सुकुमारी यशस्विनी\n",
    "11023038a": "अग्नीनाहृत्य विधिवच्चितां प्रज्वाल्य सर्वशः\n",
    "11023038c": "द्रोणमाधाय गायन्ति त्रीणि सामानि सामगाः\n",
    "11023039a": "किरन्ति च चितामेते जटिला ब्रह्मचारिणः\n",
    "11023039c": "धनुर्भिः शक्तिभिश्चैव रथनीडैश्च माधव\n",
    "11023040a": "शस्त्रैश्च विविधैरन्यैर्धक्ष्यन्ते भूरितेजसम्\n",
    "11023040c": "त एते द्रोणमाधाय शंसन्ति च रुदन्ति च\n",
    "11023041a": "सामभिस्त्रिभिरन्तःस्थैरनुशंसन्ति चापरे\n",
    "11023041c": "अग्नावग्निमिवाधाय द्रोणं हुत्वा हुताशने\n",
    "11023042a": "गच्छन्त्यभिमुखा गङ्गां द्रोणशिष्या द्विजातयः\n",
    "11023042c": "अपसव्यां चितिं कृत्वा पुरस्कृत्य कृपीं तदा\n",
    "11024001": "गान्धार्युवाच\n",
    "11024001a": "सोमदत्तसुतं पश्य युयुधानेन पातितम्\n",
    "11024001c": "वितुद्यमानं विहगैर्बहुभिर्माधवान्तिके\n",
    "11024002a": "पुत्रशोकाभिसंतप्तः सोमदत्तो जनार्दन\n",
    "11024002c": "युयुधानं महेष्वासं गर्हयन्निव दृश्यते\n",
    "11024003a": "असौ तु भूरिश्रवसो माता शोकपरिप्लुता\n",
    "11024003c": "आश्वासयति भर्तारं सोमदत्तमनिन्दिता\n",
    "11024004a": "दिष्ट्या नेदं महाराज दारुणं भरतक्षयम्\n",
    "11024004c": "कुरुसंक्रन्दनं घोरं युगान्तमनुपश्यसि\n",
    "11024005a": "दिष्ट्या यूपध्वजं वीरं पुत्रं भूरिसहस्रदम्\n",
    "11024005c": "अनेकक्रतुयज्वानं निहतं नाद्य पश्यसि\n",
    "11024006a": "दिष्ट्या स्नुषाणामाक्रन्दे घोरं विलपितं बहु\n",
    "11024006c": "न शृणोषि महाराज सारसीनामिवार्णवे\n",
    "11024007a": "एकवस्त्रानुसंवीताः प्रकीर्णासितमूर्धजाः\n",
    "11024007c": "स्नुषास्ते परिधावन्ति हतापत्या हतेश्वराः\n",
    "11024008a": "श्वापदैर्भक्ष्यमाणं त्वमहो दिष्ट्या न पश्यसि\n",
    "11024008c": "छिन्नबाहुं नरव्याघ्रमर्जुनेन निपातितम्\n",
    "11024009a": "शलं विनिहतं संख्ये भूरिश्रवसमेव च\n",
    "11024009c": "स्नुषाश्च विधवाः सर्वा दिष्ट्या नाद्येह पश्यसि\n",
    "11024010a": "दिष्ट्या तत्काञ्चनं छत्रं यूपकेतोर्महात्मनः\n",
    "11024010c": "विनिकीर्णं रथोपस्थे सौमदत्तेर्न पश्यसि\n",
    "11024011a": "अमूस्तु भूरिश्रवसो भार्याः सात्यकिना हतम्\n",
    "11024011c": "परिवार्यानुशोचन्ति भर्तारमसितेक्षणाः\n",
    "11024012a": "एता विलप्य बहुलं भर्तृशोकेन कर्शिताः\n",
    "11024012c": "पतन्त्यभिमुखा भूमौ कृपणं बत केशव\n",
    "11024013a": "बीभत्सुरतिबीभत्सं कर्मेदमकरोत्कथम्\n",
    "11024013c": "प्रमत्तस्य यदच्छैत्सीद्बाहुं शूरस्य यज्वनः\n",
    "11024014a": "ततः पापतरं कर्म कृतवानपि सात्यकिः\n",
    "11024014c": "यस्मात्प्रायोपविष्टस्य प्राहार्षीत्संशितात्मनः\n",
    "11024015a": "एको द्वाभ्यां हतः शेषे त्वमधर्मेण धार्मिकः\n",
    "11024015c": "इति यूपध्वजस्यैताः स्त्रियः क्रोशन्ति माधव\n",
    "11024016a": "भार्या यूपध्वजस्यैषा करसंमितमध्यमा\n",
    "11024016c": "कृत्वोत्सङ्गे भुजं भर्तुः कृपणं पर्यदेवयत्\n",
    "11024017a": "अयं स रशनोत्कर्षी पीनस्तनविमर्दनः\n",
    "11024017c": "नाभ्यूरुजघनस्पर्शी नीवीविस्रंसनः करः\n",
    "11024018a": "वासुदेवस्य सांनिध्ये पार्थेनाक्लिष्टकर्मणा\n",
    "11024018c": "युध्यतः समरेऽन्येन प्रमत्तस्य निपातितः\n",
    "11024019a": "किं नु वक्ष्यसि संसत्सु कथासु च जनार्दन\n",
    "11024019c": "अर्जुनस्य महत्कर्म स्वयं वा स किरीटवान्\n",
    "11024020a": "इत्येवं गर्हयित्वैषा तूष्णीमास्ते वराङ्गना\n",
    "11024020c": "तामेतामनुशोचन्ति सपत्न्यः स्वामिव स्नुषाम्\n",
    "11024021a": "गान्धारराजः शकुनिर्बलवान्सत्यविक्रमः\n",
    "11024021c": "निहतः सहदेवेन भागिनेयेन मातुलः\n",
    "11024022a": "यः पुरा हेमदण्डाभ्यां व्यजनाभ्यां स्म वीज्यते\n",
    "11024022c": "स एष पक्षिभिः पक्षैः शयान उपवीज्यते\n",
    "11024023a": "यः स्म रूपाणि कुरुते शतशोऽथ सहस्रशः\n",
    "11024023c": "तस्य मायाविनो माया दग्धाः पाण्डवतेजसा\n",
    "11024024a": "मायया निकृतिप्रज्ञो जितवान्यो युधिष्ठिरम्\n",
    "11024024c": "सभायां विपुलं राज्यं स पुनर्जीवितं जितः\n",
    "11024025a": "शकुन्ताः शकुनिं कृष्ण समन्तात्पर्युपासते\n",
    "11024025c": "कितवं मम पुत्राणां विनाशायोपशिक्षितम्\n",
    "11024026a": "एतेनैतन्महद्वैरं प्रसक्तं पाण्डवैः सह\n",
    "11024026c": "वधाय मम पुत्राणामात्मनः सगणस्य च\n",
    "11024027a": "यथैव मम पुत्राणां लोकाः शस्त्रजिताः प्रभो\n",
    "11024027c": "एवमस्यापि दुर्बुद्धेर्लोकाः शस्त्रेण वै जिताः\n",
    "11024028a": "कथं च नायं तत्रापि पुत्रान्मे भ्रातृभिः सह\n",
    "11024028c": "विरोधयेदृजुप्रज्ञाननृजुर्मधुसूदन\n",
    "11025001": "गान्धार्युवाच\n",
    "11025001a": "काम्बोजं पश्य दुर्धर्षं काम्बोजास्तरणोचितम्\n",
    "11025001c": "शयानमृषभस्कन्धं हतं पांसुशु माधव\n",
    "11025002a": "यस्य क्षतजसंदिग्धौ बाहू चन्दनरूषितौ\n",
    "11025002c": "अवेक्ष्य कृपणं भार्या विलपत्यतिदुःखिता\n",
    "11025003a": "इमौ तौ परिघप्रख्यौ बाहू शुभतलाङ्गुली\n",
    "11025003c": "ययोर्विवरमापन्नां न रतिर्मां पुराजहत्\n",
    "11025004a": "कां गतिं नु गमिष्यामि त्वया हीना जनेश्वर\n",
    "11025004c": "दूरबन्धुरनाथेव अतीव मधुरस्वरा\n",
    "11025005a": "आतपे क्लाम्यमानानां विविधानामिव स्रजाम्\n",
    "11025005c": "क्लान्तानामपि नारीणां न श्रीर्जहति वै तनुम्\n",
    "11025006a": "शयानमभितः शूरं कालिङ्गं मधुसूदन\n",
    "11025006c": "पश्य दीप्ताङ्गदयुगप्रतिबद्धमहाभुजम्\n",
    "11025007a": "मागधानामधिपतिं जयत्सेनं जनार्दन\n",
    "11025007c": "परिवार्य प्ररुदिता मागध्यः पश्य योषितः\n",
    "11025008a": "आसामायतनेत्राणां सुस्वराणां जनार्दन\n",
    "11025008c": "मनःश्रुतिहरो नादो मनो मोहयतीव मे\n",
    "11025009a": "प्रकीर्णसर्वाभरणा रुदन्त्यः शोककर्शिताः\n",
    "11025009c": "स्वास्तीर्णशयनोपेता मागध्यः शेरते भुवि\n",
    "11025010a": "कोसलानामधिपतिं राजपुत्रं बृहद्बलम्\n",
    "11025010c": "भर्तारं परिवार्यैताः पृथक्प्ररुदिताः स्त्रियः\n",
    "11025011a": "अस्य गात्रगतान्बाणान्कार्ष्णिबाहुबलार्पितान्\n",
    "11025011c": "उद्धरन्त्यसुखाविष्टा मूर्छमानाः पुनः पुनः\n",
    "11025012a": "आसां सर्वानवद्यानामातपेन परिश्रमात्\n",
    "11025012c": "प्रम्लाननलिनाभानि भान्ति वक्त्राणि माधव\n",
    "11025013a": "द्रोणेन निहताः शूराः शेरते रुचिराङ्गदाः\n",
    "11025013c": "द्रोणेनाभिमुखाः सर्वे भ्रातरः पञ्च केकयाः\n",
    "11025014a": "तप्तकाञ्चनवर्माणस्ताम्रध्वजरथस्रजः\n",
    "11025014c": "भासयन्ति महीं भासा ज्वलिता इव पावकाः\n",
    "11025015a": "द्रोणेन द्रुपदं संख्ये पश्य माधव पातितम्\n",
    "11025015c": "महाद्विपमिवारण्ये सिंहेन महता हतम्\n",
    "11025016a": "पाञ्चालराज्ञो विपुलं पुण्डरीकाक्ष पाण्डुरम्\n",
    "11025016c": "आतपत्रं समाभाति शरदीव दिवाकरः\n",
    "11025017a": "एतास्तु द्रुपदं वृद्धं स्नुषा भार्याश्च दुःखिताः\n",
    "11025017c": "दग्ध्वा गच्छन्ति पाञ्चाल्यं राजानमपसव्यतः\n",
    "11025018a": "धृष्टकेतुं महेष्वासं चेदिपुंगवमङ्गनाः\n",
    "11025018c": "द्रोणेन निहतं शूरं हरन्ति हृतचेतसः\n",
    "11025019a": "द्रोणास्त्रमभिहत्यैष विमर्दे मधुसूदन\n",
    "11025019c": "महेष्वासो हतः शेते नद्या हृत इव द्रुमः\n",
    "11025020a": "एष चेदिपतिः शूरो धृष्टकेतुर्महारथः\n",
    "11025020c": "शेते विनिहतः संख्ये हत्वा शत्रून्सहस्रशः\n",
    "11025021a": "वितुद्यमानं विहगैस्तं भार्याः प्रत्युपस्थिताः\n",
    "11025021c": "चेदिराजं हृषीकेश हतं सबलबान्धवम्\n",
    "11025022a": "दाशार्हीपुत्रजं वीरं शयानं सत्यविक्रमम्\n",
    "11025022c": "आरोप्याङ्के रुदन्त्येताश्चेदिराजवराङ्गनाः\n",
    "11025023a": "अस्य पुत्रं हृषीकेश सुवक्त्रं चारुकुण्डलम्\n",
    "11025023c": "द्रोणेन समरे पश्य निकृत्तं बहुधा शरैः\n",
    "11025024a": "पितरं नूनमाजिस्थं युध्यमानं परैः सह\n",
    "11025024c": "नाजहात्पृष्ठतो वीरमद्यापि मधुसूदन\n",
    "11025025a": "एवं ममापि पुत्रस्य पुत्रः पितरमन्वगात्\n",
    "11025025c": "दुर्योधनं महाबाहो लक्ष्मणः परवीरहा\n",
    "11025026a": "विन्दानुविन्दावावन्त्यौ पतितौ पश्य माधव\n",
    "11025026c": "हिमान्ते पुष्पितौ शालौ मरुता गलिताविव\n",
    "11025027a": "काञ्चनाङ्गदवर्माणौ बाणखड्गधनुर्धरौ\n",
    "11025027c": "ऋषभप्रतिरूपाक्षौ शयानौ विमलस्रजौ\n",
    "11025028a": "अवध्याः पाण्डवाः कृष्ण सर्व एव त्वया सह\n",
    "11025028c": "ये मुक्ता द्रोणभीष्माभ्यां कर्णाद्वैकर्तनात्कृपात्\n",
    "11025029a": "दुर्योधनाद्द्रोणसुतात्सैन्धवाच्च महारथात्\n",
    "11025029c": "सोमदत्ताद्विकर्णाच्च शूराच्च कृतवर्मणः\n",
    "11025029e": "ये हन्युः शस्त्रवेगेन देवानपि नरर्षभाः\n",
    "11025030a": "त इमे निहताः संख्ये पश्य कालस्य पर्ययम्\n",
    "11025030c": "नातिभारोऽस्ति दैवस्य ध्रुवं माधव कश्चन\n",
    "11025030e": "यदिमे निहताः शूराः क्षत्रियैः क्षत्रियर्षभाः\n",
    "11025031a": "तदैव निहताः कृष्ण मम पुत्रास्तरस्विनः\n",
    "11025031c": "यदैवाकृतकामस्त्वमुपप्लव्यं गतः पुनः\n",
    "11025032a": "शंतनोश्चैव पुत्रेण प्राज्ञेन विदुरेण च\n",
    "11025032c": "तदैवोक्तास्मि मा स्नेहं कुरुष्वात्मसुतेष्विति\n",
    "11025033a": "तयोर्न दर्शनं तात मिथ्या भवितुमर्हति\n",
    "11025033c": "अचिरेणैव मे पुत्रा भस्मीभूता जनार्दन\n",
    "11025034": "वैशंपायन उवाच\n",
    "11025034a": "इत्युक्त्वा न्यपतद्भूमौ गान्धारी शोककर्शिता\n",
    "11025034c": "दुःखोपहतविज्ञाना धैर्यमुत्सृज्य भारत\n",
    "11025035a": "ततः कोपपरीताङ्गी पुत्रशोकपरिप्लुता\n",
    "11025035c": "जगाम शौरिं दोषेण गान्धारी व्यथितेन्द्रिया\n",
    "11025036": "गान्धार्युवाच\n",
    "11025036a": "पाण्डवा धार्तराष्ट्राश्च द्रुग्धाः कृष्ण परस्परम्\n",
    "11025036c": "उपेक्षिता विनश्यन्तस्त्वया कस्माज्जनार्दन\n",
    "11025037a": "शक्तेन बहुभृत्येन विपुले तिष्ठता बले\n",
    "11025037c": "उभयत्र समर्थेन श्रुतवाक्येन चैव ह\n",
    "11025038a": "इच्छतोपेक्षितो नाशः कुरूणां मधुसूदन\n",
    "11025038c": "यस्मात्त्वया महाबाहो फलं तस्मादवाप्नुहि\n",
    "11025039a": "पतिशुश्रूषया यन्मे तपः किंचिदुपार्जितम्\n",
    "11025039c": "तेन त्वां दुरवापात्मञ्शप्स्ये चक्रगदाधर\n",
    "11025040a": "यस्मात्परस्परं घ्नन्तो ज्ञातयः कुरुपाण्डवाः\n",
    "11025040c": "उपेक्षितास्ते गोविन्द तस्माज्ज्ञातीन्वधिष्यसि\n",
    "11025041a": "त्वमप्युपस्थिते वर्षे षट्त्रिंशे मधुसूदन\n",
    "11025041c": "हतज्ञातिर्हतामात्यो हतपुत्रो वनेचरः\n",
    "11025041e": "कुत्सितेनाभ्युपायेन निधनं समवाप्स्यसि\n",
    "11025042a": "तवाप्येवं हतसुता निहतज्ञातिबान्धवाः\n",
    "11025042c": "स्त्रियः परिपतिष्यन्ति यथैता भरतस्त्रियः\n",
    "11025043": "वैशंपायन उवाच\n",
    "11025043a": "तच्छ्रुत्वा वचनं घोरं वासुदेवो महामनाः\n",
    "11025043c": "उवाच देवीं गान्धारीमीषदभ्युत्स्मयन्निव\n",
    "11025044a": "संहर्ता वृष्णिचक्रस्य नान्यो मद्विद्यते शुभे\n",
    "11025044c": "जानेऽहमेतदप्येवं चीर्णं चरसि क्षत्रिये\n",
    "11025045a": "अवध्यास्ते नरैरन्यैरपि वा देवदानवैः\n",
    "11025045c": "परस्परकृतं नाशमतः प्राप्स्यन्ति यादवाः\n",
    "11025046a": "इत्युक्तवति दाशार्हे पाण्डवास्त्रस्तचेतसः\n",
    "11025046c": "बभूवुर्भृशसंविग्ना निराशाश्चापि जीविते\n",
    "11026001": "वासुदेव उवाच\n",
    "11026001a": "उत्तिष्ठोत्तिष्ठ गान्धारि मा च शोके मनः कृथाः\n",
    "11026001c": "तवैव ह्यपराधेन कुरवो निधनं गताः\n",
    "11026002a": "या त्वं पुत्रं दुरात्मानमीर्षुमत्यन्तमानिनम्\n",
    "11026002c": "दुर्योधनं पुरस्कृत्य दुष्कृतं साधु मन्यसे\n",
    "11026003a": "निष्ठुरं वैरपरुषं वृद्धानां शासनातिगम्\n",
    "11026003c": "कथमात्मकृतं दोषं मय्याधातुमिहेच्छसि\n",
    "11026004a": "मृतं वा यदि वा नष्टं योऽतीतमनुशोचति\n",
    "11026004c": "दुःखेन लभते दुःखं द्वावनर्थौ प्रपद्यते\n",
    "11026005a": "तपोर्थीयं ब्राह्मणी धत्त गर्भं; गौर्वोढारं धावितारं तुरंगी\n",
    "11026005c": "शूद्रा दासं पशुपालं तु वैश्या; वधार्थीयं त्वद्विधा राजपुत्री\n",
    "11026006": "वैशंपायन उवाच\n",
    "11026006a": "तच्छ्रुत्वा वासुदेवस्य पुनरुक्तं वचोऽप्रियम्\n",
    "11026006c": "तूष्णीं बभूव गान्धारी शोकव्याकुललोचना\n",
    "11026007a": "धृतराष्ट्रस्तु राजर्षिर्निगृह्याबुद्धिजं तमः\n",
    "11026007c": "पर्यपृच्छत धर्मात्मा धर्मराजं युधिष्ठिरम्\n",
    "11026008a": "जीवतां परिमाणज्ञः सैन्यानामसि पाण्डव\n",
    "11026008c": "हतानां यदि जानीषे परिमाणं वदस्व मे\n",
    "11026009": "युधिष्ठिर उवाच\n",
    "11026009a": "दशायुतानामयुतं सहस्राणि च विंशतिः\n",
    "11026009c": "कोट्यः षष्टिश्च षट्चैव येऽस्मिन्राजमृधे हताः\n",
    "11026010a": "अलक्ष्याणां तु वीराणां सहस्राणि चतुर्दश\n",
    "11026010c": "दश चान्यानि राजेन्द्र शतं षष्टिश्च पञ्च च\n",
    "11026011": "धृतराष्ट्र उवाच\n",
    "11026011a": "युधिष्ठिर गतिं कां ते गताः पुरुषसत्तमाः\n",
    "11026011c": "आचक्ष्व मे महाबाहो सर्वज्ञो ह्यसि मे मतः\n",
    "11026012": "युधिष्ठिर उवाच\n",
    "11026012a": "यैर्हुतानि शरीराणि हृष्टैः परमसंयुगे\n",
    "11026012c": "देवराजसमाँल्लोकान्गतास्ते सत्यविक्रमाः\n",
    "11026013a": "ये त्वहृष्टेन मनसा मर्तव्यमिति भारत\n",
    "11026013c": "युध्यमाना हताः संख्ये ते गन्धर्वैः समागताः\n",
    "11026014a": "ये तु संग्रामभूमिष्ठा याचमानाः पराङ्मुखाः\n",
    "11026014c": "शस्त्रेण निधनं प्राप्ता गतास्ते गुह्यकान्प्रति\n",
    "11026015a": "पीड्यमानाः परैर्ये तु हीयमाना निरायुधाः\n",
    "11026015c": "ह्रीनिषेधा महात्मानः परानभिमुखा रणे\n",
    "11026016a": "छिद्यमानाः शितैः शस्त्रैः क्षत्रधर्मपरायणाः\n",
    "11026016c": "गतास्ते ब्रह्मसदनं हता वीराः सुवर्चसः\n",
    "11026017a": "ये तत्र निहता राजन्नन्तरायोधनं प्रति\n",
    "11026017c": "यथा कथंचित्ते राजन्संप्राप्ता उत्तरान्कुरून्\n",
    "11026018": "धृतराष्ट्र उवाच\n",
    "11026018a": "केन ज्ञानबलेनैवं पुत्र पश्यसि सिद्धवत्\n",
    "11026018c": "तन्मे वद महाबाहो श्रोतव्यं यदि वै मया\n",
    "11026019": "युधिष्ठिर उवाच\n",
    "11026019a": "निदेशाद्भवतः पूर्वं वने विचरता मया\n",
    "11026019c": "तीर्थयात्राप्रसङ्गेन संप्राप्तोऽयमनुग्रहः\n",
    "11026020a": "देवर्षिर्लोमशो दृष्टस्ततः प्राप्तोऽस्म्यनुस्मृतिम्\n",
    "11026020c": "दिव्यं चक्षुरपि प्राप्तं ज्ञानयोगेन वै पुरा\n",
    "11026021": "धृतराष्ट्र उवाच\n",
    "11026021a": "येऽत्रानाथा जनस्यास्य सनाथा ये च भारत\n",
    "11026021c": "कच्चित्तेषां शरीराणि धक्ष्यन्ति विधिपूर्वकम्\n",
    "11026022a": "न येषां सन्ति कर्तारो न च येऽत्राहिताग्नयः\n",
    "11026022c": "वयं च कस्य कुर्यामो बहुत्वात्तात कर्मणः\n",
    "11026023a": "यान्सुपर्णाश्च गृध्राश्च विकर्षन्ति ततस्ततः\n",
    "11026023c": "तेषां तु कर्मणा लोका भविष्यन्ति युधिष्ठिर\n",
    "11026024": "वैशंपायन उवाच\n",
    "11026024a": "एवमुक्तो महाप्राज्ञः कुन्तीपुत्रो युधिष्ठिरः\n",
    "11026024c": "आदिदेश सुधर्माणं धौम्यं सूतं च संजयम्\n",
    "11026025a": "विदुरं च महाबुद्धिं युयुत्सुं चैव कौरवम्\n",
    "11026025c": "इन्द्रसेनमुखांश्चैव भृत्यान्सूतांश्च सर्वशः\n",
    "11026026a": "भवन्तः कारयन्त्वेषां प्रेतकार्याणि सर्वशः\n",
    "11026026c": "यथा चानाथवत्किंचिच्छरीरं न विनश्यति\n",
    "11026027a": "शासनाद्धर्मराजस्य क्षत्ता सूतश्च संजयः\n",
    "11026027c": "सुधर्मा धौम्यसहित इन्द्रसेनादयस्तथा\n",
    "11026028a": "चन्दनागुरुकाष्ठानि तथा कालीयकान्युत\n",
    "11026028c": "घृतं तैलं च गन्धांश्च क्षौमाणि वसनानि च\n",
    "11026029a": "समाहृत्य महार्हाणि दारूणां चैव संचयान्\n",
    "11026029c": "रथांश्च मृदितांस्तत्र नानाप्रहरणानि च\n",
    "11026030a": "चिताः कृत्वा प्रयत्नेन यथामुख्यान्नराधिपान्\n",
    "11026030c": "दाहयामासुरव्यग्रा विधिदृष्टेन कर्मणा\n",
    "11026031a": "दुर्योधनं च राजानं भ्रातॄंश्चास्य शताधिकान्\n",
    "11026031c": "शल्यं शलं च राजानं भूरिश्रवसमेव च\n",
    "11026032a": "जयद्रथं च राजानमभिमन्युं च भारत\n",
    "11026032c": "दौःशासनिं लक्ष्मणं च धृष्टकेतुं च पार्थिवम्\n",
    "11026033a": "बृहन्तं सोमदत्तं च सृञ्जयांश्च शताधिकान्\n",
    "11026033c": "राजानं क्षेमधन्वानं विराटद्रुपदौ तथा\n",
    "11026034a": "शिखण्डिनं च पाञ्चाल्यं धृष्टद्युम्नं च पार्षतम्\n",
    "11026034c": "युधामन्युं च विक्रान्तमुत्तमौजसमेव च\n",
    "11026035a": "कौसल्यं द्रौपदेयांश्च शकुनिं चापि सौबलम्\n",
    "11026035c": "अचलं वृषकं चैव भगदत्तं च पार्थिवम्\n",
    "11026036a": "कर्णं वैकर्तनं चैव सहपुत्रममर्षणम्\n",
    "11026036c": "केकयांश्च महेष्वासांस्त्रिगर्तांश्च महारथान्\n",
    "11026037a": "घटोत्कचं राक्षसेन्द्रं बकभ्रातरमेव च\n",
    "11026037c": "अलम्बुसं च राजानं जलसंधं च पार्थिवम्\n",
    "11026038a": "अन्यांश्च पार्थिवान्राजञ्शतशोऽथ सहस्रशः\n",
    "11026038c": "घृतधाराहुतैर्दीप्तैः पावकैः समदाहयन्\n",
    "11026039a": "पितृमेधाश्च केषांचिदवर्तन्त महात्मनाम्\n",
    "11026039c": "सामभिश्चाप्यगायन्त तेऽन्वशोच्यन्त चापरैः\n",
    "11026040a": "साम्नामृचां च नादेन स्त्रीणां च रुदितस्वनैः\n",
    "11026040c": "कश्मलं सर्वभूतानां निशायां समपद्यत\n",
    "11026041a": "ते विधूमाः प्रदीप्ताश्च दीप्यमानाश्च पावकाः\n",
    "11026041c": "नभसीवान्वदृश्यन्त ग्रहास्तन्वभ्रसंवृताः\n",
    "11026042a": "ये चाप्यनाथास्तत्रासन्नानादेशसमागताः\n",
    "11026042c": "तांश्च सर्वान्समानाय्य राशीन्कृत्वा सहस्रशः\n",
    "11026043a": "चित्वा दारुभिरव्यग्रः प्रभूतैः स्नेहतापितैः\n",
    "11026043c": "दाहयामास विदुरो धर्मराजस्य शासनात्\n",
    "11026044a": "कारयित्वा क्रियास्तेषां कुरुराजो युधिष्ठिरः\n",
    "11026044c": "धृतराष्ट्रं पुरस्कृत्य गङ्गामभिमुखोऽगमत्\n",
    "11027001": "वैशंपायन उवाच\n",
    "11027001a": "ते समासाद्य गङ्गां तु शिवां पुण्यजनोचिताम्\n",
    "11027001c": "ह्रदिनीं वप्रसंपन्नां महानूपां महावनाम्\n",
    "11027002a": "भूषणान्युत्तरीयाणि वेष्टनान्यवमुच्य च\n",
    "11027002c": "ततः पितॄणां पौत्राणां भ्रातॄणां स्वजनस्य च\n",
    "11027003a": "पुत्राणामार्यकाणां च पतीनां च कुरुस्त्रियः\n",
    "11027003c": "उदकं चक्रिरे सर्वा रुदन्त्यो भृशदुःखिताः\n",
    "11027003e": "सुहृदां चापि धर्मज्ञाः प्रचक्रुः सलिलक्रियाः\n",
    "11027004a": "उदके क्रियमाणे तु वीराणां वीरपत्निभिः\n",
    "11027004c": "सूपतीर्थाभवद्गङ्गा भूयो विप्रससार च\n",
    "11027005a": "तन्महोदधिसंकाशं निरानन्दमनुत्सवम्\n",
    "11027005c": "वीरपत्नीभिराकीर्णं गङ्गातीरमशोभत\n",
    "11027006a": "ततः कुन्ती महाराज सहसा शोककर्शिता\n",
    "11027006c": "रुदती मन्दया वाचा पुत्रान्वचनमब्रवीत्\n",
    "11027007a": "यः स शूरो महेष्वासो रथयूथपयूथपः\n",
    "11027007c": "अर्जुनेन हतः संख्ये वीरलक्षणलक्षितः\n",
    "11027008a": "यं सूतपुत्रं मन्यध्वं राधेयमिति पाण्डवाः\n",
    "11027008c": "यो व्यराजच्चमूमध्ये दिवाकर इव प्रभुः\n",
    "11027009a": "प्रत्ययुध्यत यः सर्वान्पुरा वः सपदानुगान्\n",
    "11027009c": "दुर्योधनबलं सर्वं यः प्रकर्षन्व्यरोचत\n",
    "11027010a": "यस्य नास्ति समो वीर्ये पृथिव्यामपि कश्चन\n",
    "11027010c": "सत्यसंधस्य शूरस्य संग्रामेष्वपलायिनः\n",
    "11027011a": "कुरुध्वमुदकं तस्य भ्रातुरक्लिष्टकर्मणः\n",
    "11027011c": "स हि वः पूर्वजो भ्राता भास्करान्मय्यजायत\n",
    "11027011e": "कुण्डली कवची शूरो दिवाकरसमप्रभः\n",
    "11027012a": "श्रुत्वा तु पाण्डवाः सर्वे मातुर्वचनमप्रियम्\n",
    "11027012c": "कर्णमेवानुशोचन्त भूयश्चार्ततराभवन्\n",
    "11027013a": "ततः स पुरुषव्याघ्रः कुन्तीपुत्रो युधिष्ठिरः\n",
    "11027013c": "उवाच मातरं वीरो निःश्वसन्निव पन्नगः\n",
    "11027014a": "यस्येषुपातमासाद्य नान्यस्तिष्ठेद्धनंजयात्\n",
    "11027014c": "कथं पुत्रो भवत्यां स देवगर्भः पुराभवत्\n",
    "11027015a": "यस्य बाहुप्रतापेन तापिताः सर्वतो वयम्\n",
    "11027015c": "तमग्निमिव वस्त्रेण कथं छादितवत्यसि\n",
    "11027015e": "यस्य बाहुबलं घोरं धार्तराष्ट्रैरुपासितम्\n",
    "11027016a": "नान्यः कुन्तीसुतात्कर्णादगृह्णाद्रथिनां रथी\n",
    "11027016c": "स नः प्रथमजो भ्राता सर्वशस्त्रभृतां वरः\n",
    "11027016e": "असूत तं भवत्यग्रे कथमद्भुतविक्रमम्\n",
    "11027017a": "अहो भवत्या मन्त्रस्य पिधानेन वयं हताः\n",
    "11027017c": "निधनेन हि कर्णस्य पीडिताः स्म सबान्धवाः\n",
    "11027018a": "अभिमन्योर्विनाशेन द्रौपदेयवधेन च\n",
    "11027018c": "पाञ्चालानां च नाशेन कुरूणां पतनेन च\n",
    "11027019a": "ततः शतगुणं दुःखमिदं मामस्पृशद्भृशम्\n",
    "11027019c": "कर्णमेवानुशोचन्हि दह्याम्यग्नाविवाहितः\n",
    "11027020a": "न हि स्म किंचिदप्राप्यं भवेदपि दिवि स्थितम्\n",
    "11027020c": "न च स्म वैशसं घोरं कौरवान्तकरं भवेत्\n",
    "11027021a": "एवं विलप्य बहुलं धर्मराजो युधिष्ठिरः\n",
    "11027021c": "विनदञ्शनकै राजंश्चकारास्योदकं प्रभुः\n",
    "11027022a": "ततो विनेदुः सहसा स्त्रीपुंसास्तत्र सर्वशः\n",
    "11027022c": "अभितो ये स्थितास्तत्र तस्मिन्नुदककर्मणि\n",
    "11027023a": "तत आनाययामास कर्णस्य सपरिच्छदम्\n",
    "11027023c": "स्त्रियः कुरुपतिर्धीमान्भ्रातुः प्रेम्णा युधिष्ठिरः\n",
    "11027024a": "स ताभिः सह धर्मात्मा प्रेतकृत्यमनन्तरम्\n",
    "11027024c": "कृत्वोत्ततार गङ्गायाः सलिलादाकुलेन्द्रियः\n"
}